༄།།རྒྱ་གར་སྐད་དུ།བཛྲ་གྷཎྚ་པཱུ་ཛ་ཀྲ་མ་སཱ་དྷ་ནཾ། བོད་སྐད་དུ།རྡོ་རྗེ་དྲིལ་ཐབས་ཀྱིས་མཆོད་པའི་ཐབས་ཀྱི་རིམ་པ།།དཔལ་རྡོ་རྗེ་ཅན་ལ་ཕྱག་འཚལ་ལོ།།སྒྲིབ་གཉིས་སྤོང་ཞིང་ཚོགས་གཉིས་བསྒྲུབ།།མཆོད་པ་དག་ལ་རྟག་དགའ་ཕྱིར།།རྡོ་རྗེ་དྲིལ་བུའི་སྒྲུབ་པ་ནི།།བདེ་མཆོག་གསད་ལ་བཏུད་དེ་བཤད།།ཡིད་དང་མཐུན་ཞིང་དབེན་གནས་སུ།།ཡང་དག་དོན་ལྡན་རྣལ་འབྱོར་གྱིས།།རྡོ་རྗེ་དྲིལ་བུ་བྱིན་གྱིས་བརླབ།།མཛེས་པའི་མཎྜལ་སྟེང་དག་ཏུ།།མེ་ཏོག་ཚོམ་བུ་གཉིས་བཞག་སྟེ།།རྡོ་རྗེ་དྲིལ་བུ་སྟེང་དུ་བཞག།དང་པོར་དག་པའི་ཁྲུས་བྱ་སྟེ།།མོས་པ་ཙམ་གྱིས་ལྷར་བསྐྱེད་ནས།།འོད་ཀྱིས་བརྟག་གཉིས་སྦྱང་བྱ་སྟེ།།སྟོང་པའི་ངང་ལས་ཨཱཿ ཧཱུཾ་བསྐྱེད།།དེ་ནས་རྡོ་རྗེ་དྲིལ་བུ་གཉིས།།དེ་ནས་དཔལ་ལྡན་ཡབ་ཡུམ་བསྐྱེད།།དེ་ལ་ཡེ་ཤེས་འཁོར་ལོ་གཞུག།གཉིས་མེད་བསྟིམ་ནས་དབང་བསྐུར་ཞིང།།བྱིན་གྱིས་བརླབས་ནས་མཆོད་ཅིང་བསྟོད།།དེ་འོད་ཞུ་ལས་རྡོར་དྲིལ་གྱུར།།བཟླས་པ་བྱས་ནས་བླང་བར་བྱ།།གཡོན་གྱིས་སྟེང་འོག་ཚུལ་དུ་བླང།།དེ་ནས་གཡས་སུ་རྡོ་རྗེ་བླང།།སྙིང་ག་དག་ཏུ་བཟུང་ནས་ནི།།དྲིལ་བུ་གཡོན་གྱི་དཀུ་རུ་བསྟེན།།དེ་ནས་གཡོན་དུ་གར་བཅས་ཏེ།།གཡས་ལ་ཐུག་པ་དགུ་རུ་བསྐོར།།དེ་ནས་གོང་
བཞིན་གཟུང་བར་བྱ།།དང་པོ་ཐུན་མོང་བཤད་བྱ་སྟེ།།གར་བསྐོར་རྡོ་རྗེ་དྲིལ་བུ་གཉིས།།གོང་བཞིན་འཛིན་པ་བཅའ་བ་སྟེ།།དེ་ནས་དྲིལ་བུ་ལེན་གསུམ་དཀྲོལ།།དེ་ནས་གཉིས་ཀས་ལན་གསུམ་སྟེ།།ཐ་མས་སྟེང་དུ་བསྐོར་ནས་ནི།།གར་བསྐོར་གོང་བཞིན་འཛིན་པ་ནི།། ཀུན་གྱི་སྔོན་དུ་འགྲོ་བ་ཡིན།།བ་དན་ཕྱར་བའི་རྣམ་པ་ལ།།དྲང་པོར་འཛིན་དང་དྲིལ་བུ་འཁྲོལ།།རྡོ་དྲིལ་གསོར་གསིལ་བཅས་པ་ལ།།གཉིས་ཀ་འཛིན་པ་སྦྱོར་མིན་ཏེ།།དཀྲོལ་བ་བ་དན་གཡོབ་པ་ལ།།དང་པོ་ལ་སོགས་ལུགས་བཞིན་ཏེ།།བ་དན་མི་གཡོ་བ་བཏིང་པ་ལ།། མི་དཀྲོལ་མི་གསོར་སོ་རུ་བཞག།བ་དན་འགུགས་པའི་དུས་དག་ཏུ།།དྲན་པ་ཆུ་བུར་བཞིན་དུ་དཀྲོལ།།སེམས་ཅན་དོན་བརྩོན་གྱུར་པ་ན།།མདུང་ཐབས་ཞེས་ནི་བྱ་བ་སྟེ།།ཉོན་མོངས་ཐ་བ་འབིགས་པའི་ཚུལ།།དང་པོ་དྲིལ་བུ་གསུམ་ཡིན་ཏེ།།གཡས་སུ་འཕང་པའི་འབིགས་བཞིན་ཏེ།།གཡོན་དུ་གཉི་གས་བྱེད་པ་ཡིན།།སྒྲིབ་པ་གཉིས་ནི་འཇོམས་པ་སྟེ།།ལན་གསུམ་བསྐོར་བ་དངོས་གྲུབ་ལེན།།སྟེང་དུ་བསྐོར་བ་བརྟན་པར་བྱེད།།སྙིང་གར་བཟུང་བས་བཀྲག་མདངས་བསྐྱེད།།དོན་གྲུབ་སྦྱོར་བ་བཤད་བྱ་སྟེ།།གཡས་ཀྱིས་རྒྱ་གྲམ་སྦྱོར་བ་དང།།གཡོན་དང་དབུས་ཀྱི་སྦྱོར་བ་ནི།།སྐུ་གསུང་ཐུགས་ཀྱི་སྦྱོར་བ་སྟེ།།སྙིང་ག་ལ་ནི་རྟེན་པར་བྱེད།།དྲིལ་བུའི་ཆ་ལ་རབ་བརྟགས་ནས།།སྤྱི་བོ་མགྲིན་པ་སྙིང་ག་ཡི།།ཐད་ཀར་འཛིན་ཅིང་བསྐོར་བ་ནི།།ས་འོག་ས་བླ་ས་སྟེང་གི།སྲིད་གསུམ་སྤྲུལ་པས་འགྲུབ་པའོ།།རྡོ་རྗེ་སེམས་འགུགས་སྦྱོར་བ་ལ།།དང་པོར་ཕར་ལ་སྤྲོས་པ་ནི།།རང་གི་མཆོད་པ་བྱེད་པ་སྟེ།།སྙིང་གར་འགུགས་པ་དངོས་གྲུབ་ལེན།།རྡོ་རྗེ་བསྣོལ་བརྟན་ཞེས་བྱ་བ།།གཉིས་ཀའི་དབང་དུ་བྱས་པ་སྟེ།།ཀར་འཛིན་གཉིས་ཀྱི་ཐད་ཀ་རུ།།བཟུང་བ་སྟེང་འོག་བྱེད་པའོ།།གཡས་བརྟན་པ་ནི་ཐབས་ཡིན་ཏེ།།གཡོན་བརྟན་པ་ནི་ཤེས་རབ་ཡིན།།གཉིས་བརྟན་པ་ནི་སྦྱོར་བའོ།།གོང་དུ་སྦྱོར་བའི་བྱང་ཆུབ་སེམས།།གཉིས་བརྟན་ནས་ནི་འབུལ་བར་བྱེད།།དེ་ཡིས་རྒྱལ་བ་ཐམས་ཅད་མཉེས།།རོལ་པའི་ཆོ་ག་བྱེད་པ་ནི།།ལག་པ་བསྣོལ་མར་
