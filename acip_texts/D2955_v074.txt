༄།།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།།སེམས་ཅན་གང་དག་སྟོབས་དང་ཡོན་ཏན་འཕེལ་བར་འདོད་པས།ལྷ་ཆེན་པོ་བརྒྱད་ཀྱི་དཀྱིལ་འཁོར་དུ་དབང་བསྐུར་བར་འདོད་པས།གནས་ཁང་ཡིད་དང་མཐུན་པར་སེམས་བསྐྱེད་པ་དང།ཚོགས་བསགས་པ་ཅི་རིགས་པར་བྱས་ལ།སའི་ཆོ་ག་དང་སྟ་གོན་ཇི་ལྟར་གསུངས་པ་བཞིན་དུ་བྱས་ལ།ས་སྟེགས་འདོམ་གང་བ་ལས་ཆགས་ལ་སོགས་པ་ལེགས་པར་བྱས་ལ་ཐིག་བཏབ་ལ་ཆོ་ག་རྫོགས་པར་བྱ་སྟེ།ལྟེ་བ་སྔོན་པོ་མུ་ཁྱུད་སེར་པོས་བསྐོར་ལ།པདྨ་དམར་པོ་འདབ་མ་བརྒྱད་པ་མུ་ཁྱུད་པདྨ་སྣ་ཚོགས་པ།གྲུ་ཆད་ལྗང་གུ་།ཁྱམས་དང་སྒོ་རྣམས་སུ་ལྡན་པ་བྲིས་ལ་དབུས་སུ་གཙོ་བོའི་མཚན་མའོ།།ཤར་དུ་ཏྲི་ཤཱུ་ལ་རྩེ་གསུམ་པ།ནུབ་ཏུ་པདྨ།བྱང་དུ་འཁོར་ལོ།ལྷོར་རྡོ་རྗེ་གསུམ་པ།ཤར་ལྷོར་མདའ།ལྷོ་ནུབ་ཏུ་གླང་པོ་ཆེའི་མཆེ་བ།ནུབ་བྱང་དུ་ཞགས་པ།བྱང་ཤར་དུ་མདུང་ཐུང་བྲིའོ།།སྒོ་རྣམས་སུ་སྒོ་མའི་མཚན་མ་ལེགས་པར་བྲིས་ལ་བུམ་པ་མཚན་ཉིད་དང་ལྡན་པ་དགུ་ལ་ལྷ་སོ་སོའི་མཚན་མ་བཏབ་ལ།མགུལ་ཆིངས་ལ་སོགས་པའི་རྒྱན་གྱིས་བརྒྱན་པ།གུ་གུལ་ལ་ལས་ཐམས་ཅད་པའི་སྔགས་ཀྱིས་བཏབ་ལ་བདུགས་ལ་བཞག་གོ།། གྲཝ་དང་ངོས་རྣམས་སུ་སེང་ལྡེང་གི་ཕུར་པ་སོར་བརྒྱད་པ་ལ་དར་སྣ་ཚོགས་ཀྱི་ཅོད་པན་བཏགས་ལ་གཟུགས་སོ།།དེ་ནས་མཆོད་པའི་བྱེ་བྲག་དང།ལྷ་བརྒྱད་ལ་གཏོར་མ་བརྒྱད་ལ་སོགས་པ་བཤམས་ལ།དེ་ནས་ཚོགས་བསག་པའི་རྟེན་ནམ་མཁའ་ལ་སྤྲུལ་ལ་སེམས་བསྐྱེད་པ་ལ་སོགས་
༄།།པའི་དགེ་སྦྱོར་གྱི་ཡན་ལག་རྣམས་བྱས་ལ།གཙོ་བོ་ལ་སོགས་པ་ལྷ་སོ་སོའི་བུམ་པར་སྤྱན་དྲངས་ལ།ཛཿ ཧཱུཾ་བཾ་ཧོཿ ཞེས་བུམ་པའི་ངོ་བོར་གཉིས་སུ་མེད་པར་དམིགས་ལ་གཙོ་བོའི་སྔགས་དང་ཕྱག་རྒྱ་སྔ་མ་རྣམས་དང་འདྲའོ།།དེ་ནས་འཁོར་གྱི་ལྷ་རྣམས་མནྟྲ་དང་མུ་ཏྲ་ས་སྤྱན་དྲང་བ་ནི།གཡོན་པ་མགོ་ཐོད་པ་ཐོགས་བ་ལྟར་བྱས་ལ།གཡས་པའི་སོར་མོ་གསུམ་འདུད་པ་རྩེ་གསུམ་པ་ལྟར་བྱས་ལ།ོཾ་རུ་སཝཱ་ཧཱ་ཞེས་བརྗོད་བསམ་ཧཱ་དེ་བ་མདོག་སྔོ་སྐྱ།ཞལ་གཅིག་ཕྱག་གཉིས་པ།གཡས་ཏྲི་ཤཱུ་ལ་རྩེ་གསུམ་པ་གཡོན་ཐོད་པ་ཐོགས་པ། སྐྲ་བརྫེས་ཤེད་མིག་འབྲུ་ཚུགས་སུ་ལྟ་བ།མཆེ་བ་གཙིགས་པ།དུར་ཁྲོད་ཀྱི་རྒྱན་སྣ་ཚོགས་པས་བརྒྱན་པ་བསྐྱེད་དོ།།ཡང་ལག་པ་གཡོན་པ་ཁའི་ཐད་ཀར་པདྨ་ལྟར་བྱས་ལ།གཡས་པ་མཐེ་བོང་བཀན་པ་སྙིང་གར་བཞག་ལ།ོཾ་ཨོཾ་སཝཱ་ཧཱ་ཞེས་བརྗོད་པས་ཚངས་པ་དཀར་པོ་ཞལ་གཅིག་ཕྱག་གཉིས་པ་གཡོན་པདྨ་འཛིན་པ་གཡས་དུང་བསྣམས་པ།སྐྲ་བརྫེས་ཤིང་མཆེ་བ་གཙིགས་པ་འཇིགས་པའི་ང་རོ་ཅན་བསྐྱེད་དོ།།ལག་པ་གཡོན་པ་འཁོར་ལོ་ལྟར་བྱས་ཏེ།གཡས་པ་དབྱུག་ཏོ་འཕྱར་བ་ལྟར་བྱས་ནས།ོཾ་བྷི་སཝཱ་ཧཱ་ཞེས་བརྗོད་པས་ཁྱད་འཇུག་དུད་ཀ་ཞལ་དགུ་མཆེ་བ་གཙིགས་པ།དབུ་སྐྲ་ཐོར་ཚུགས་གཅིག་ཏུ་འཁྱིལ་བ།ལྟེ་བ་མན་ཆོད་སྦྲུལ་དུ་འཁྱིལ་བ།ལུས་ཀུན་སྤྱན་མིག་གིས་ཁེངས་པ་ཞལ་གདངས་པ།སྟེང་མ་ལྷ་ཞལ་དཀར་པོ་ཡོད་པ།གཡོན་འཁོར་ལོ་གཡས་རིན་པོ་ཆེའི་དབྱུག་ཏོ་འཕྱར་བ་བསྐྱེད་དོ།།ལག་པ་གཡས་ཀྱི་མཐེ་བོང་དང་མཛུབ་མོ་གཉིས་རྩེ་སྤྲད་ལ་ལྷག་མ་གསུམ་ནས་གང་གིས་མ་རེག་པར་བྱས་ལ།ོཾ་ཨི་སཝཱ་ཧཱ་ཞེས་བརྗོད་པས་བརྒྱ་བྱིན་སེར་པོ་ཞལ་གཅིག་ཕྱག་གཉིས་པ།གཡས་རྡོ་རྗེ་རྩེ་གསུམ་པ།གཡོན་ཕྲེང་བ་འཛིན་པ།རྒྱན་ཐམས་ཅད་ཀྱིས་བརྒྱན་པ་བསྐྱེད་དོ།།ལག་པ་གཉིས་ཀྱི་མཐེ་བོང་གཉིས་དང་གུང་མོ་གཉིས་སྦྱར་བ་བཀུག་ལ་ལྷག་མ་མདའ་ལྟར་བྱས་ལ།ོཾ་ཀཾ་སཝཱ་ཧཱ་ཞེས་བརྗོད་པས་འདོད་པའི་དབང་ཕྱུག་མདོག་སྨུག་པོ།ཞལ་གཅིག་ཕྱག་གཉིས་པ་གཡས་མདའ་གཡོན་གཞུ་བསྣམས་པ།རྒྱན་ཐམས་ཅད་ཀྱིས་
