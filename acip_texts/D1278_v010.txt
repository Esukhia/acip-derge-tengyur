༄།།ཆོས་སྤྱོད་མདོར་བསྡུས་པའི་བྱ་བ་བཞུགས་སོ།། ༄།།དཔལ་དགྱེས་པའི་རྡོ་རྗེ་ལ་ཕྱག་འཚལ་ལོ།།འདིའི་ལམ་དུ་འཇུག་པའི་རྣལ་འབྱོར་པས་དང་པོར་ལྷན་ཅིག་སྐྱེས་པའི་བདེ་པའི་དང་དུ་ཉལ་ནས།ནང་པར་ཐོ་རངས་ཁར་ཚད་མེད་པའི་ལྷ་མོ་བཞིས་ཚད་མེད་པའི་གླུས་བསྐུལ་ནས་ལངས་ཏེ་ཁྲུས་བྱས་ནས་ནང་དུ་
གནས་ཏེ།བདུད་རྩི་དང་པའི་རྣམ་ལྔས་སེམས་དང་བས་མཎྜལ་ལེགས་པར་བྱས་ཏེ་བྱུག་པ་བྱ་ཞིང།ངག་ཏུ་བཛྲ་རེ་ཁེ་ཧཱུཾ་ཞེས་བྱས་པས་ས་གཞི་བྱིན་གྱིས་བརླབས་ནས།དེ་ནས་མེ་ཏོག་གཅིག་མཎྜལ་གྱི་དབུས་སུ་གཞག།སྲུང་བའི་ཕུར་བུ་སྟོད་ཁྲོ་བོ་སྨད་ཕུར་པ་གཅིག་ཏུ་བསམས་ལ་བསྲུང་ངོ།།མེ་ཏོག་གཅིག་རང་གི་མགོར་བཞག་ནས་ལུས་བསྲུངས་པ་དང་དེ་ནས་ལག་པ་བཀྲུས་ནས།ོཾ་དེ་བ་པེ་ཙུ་བཛྲ་ཧཱུཾ་ཧཱུཾ་ཧཱུཾ་ཕཊ་སཝཱ་ཧཱ།།ཞེས་པས་མེ་ཏོག་གཅིག་དབུས་སུ་བཞག་པས་གཙོ་བོ་ཡབ་ཡུམ་དུ་བསྐྱེད།ཤར་དུ་གོ་བོ་རཱི་ན་མཿ ་ཞེས་པས་མེ་ཏོག་གཅིག་གཞག།དེ་བཞིན་དུ་ལྷོ་དང་ནུབ་དང་བྱང་དང་ཤར་ལྷོ་ལྷོ་ནུབ་ནུབ་བྱང་དང་བྱང་ཤར་མཚམས་སུ་རིམ་པ་བཞིན་དུ།ཙོ་བོ་རཱི་ན་མཿ །བེ་ཏཱ་ལཱི་ན་མཿ །གྷསྨ་རཱི་ན་མཿ ་པུཀྐ་སཱི་ན་མཿ །ཤ་བ་རཱི་ན་མཿ །ཙཎྜལཱི་ན་མཿ །ཌོ་མྦི་ནཱི་ན་མཿ །ཞེས་པས་མེ་ཏོག་དགྲམ་པ་དང།དེར་ལྷ་མོ་རེ་རེ་མོས་པ་ཙམ་གྱིས་བསྐྱེད་དེ།མཆོད་པ་རིམ་པ་བཞིན་དུ་བཤམས་ནས།བྲིས་སྐུ་ལ་སོགས་པ་ལེགས་པར་བཀྲམ་ནས།སྟན་བདེ་བ་ལ་སོགས་པར་འདུག་སྟེ།རང་ཉིད་མོས་པའི་ལྷར་བསམས་པའི་སྙིང་གར།པཾ་ལས་པདྨ་དང་རཾ་ལས་ཉི་མའི་སྟེང་དུ་ཧཱུཾ་སྔོན་པོ་བསམས་ལ།ལུས་ཀྱིས་རྡོ་རྗེ་དྲིལ་བུ་གཟུང།ངག་ཏུ་ཨོཾ་ཧེ་བཛྲ་ཨ་དྷི་ཤྠ་ཎ་རཀྴ་རཀྴ་ཧཱུཾ་ཧཱུཾ་ཧཱུཾ་ཕཊ་སཝཱ་ཧཱ།ཞེས་བརྗོད་པས་སེམས་ཀྱིས་ཧཱུཾ་ལས་འོད་ཟེར་འཕྲོས་པས་ཐམས་ཅད་རྡོ་རྗེའི་ས་གཞི་དང།དྲ་བ་དང།ར་བ་དང།གུར་དུ་བསམས་ལ་ཨོཾ་ཧེ་བཛྲ་ལ་གོང་གི་སྔགས་རཀྵ་ལ་སོགས་པ་སྦྱར། བསམ་ཕས་ལུས་ཐམས་ཅད་རྡོ་རྗེའི་རྣམ་པར་བྱ་བ་དང།ོཾ་བཛྲ་བཛྲ་ལ་ཛི་ཧཝ་ལ་སོགས་པ་སྦྱོར་བས་ངག་རྡོ་རྗེར་བསམས་པ་དང།ོཾ་ཧེ་བཛྲ་ཡོ་ག་རཀྴ་རཀྴ་ཧཱུཾ་ཧཱུཾ་ཧཱུཾ་ཕཊ་སཝཱ་ཧཱ།ཞེས་བརྗོད་པས།སེམས་རྡོ་རྗེའི་རྣམ་པར་སོང་བར་བསམས་པ་ནི་སེམས་སྲུང་བའོ།།དེ་ནས་མཆོད་པ་ཐམས་ཅད་ལ་དམིགས་ནས།ོཾ་བཛྲ་པུ་ཤྤེ་ཨཱཿ ་ཧཱུཾ་ཞེས་པ་ལ་སོགས་པ་གང་དུ་བརྗོད་ཅིང་མེ་ཏོག་དང་སྤོས་དང་མར་མེ་དང་དྲི་ཆབ་དང་ལྷ་བཤོས་རྣམས་སོ་སོའི་རྫས་བསྣམས་པར་བྱིན་གྱིས་བརླབ་ལ།མཆོད་ཡོན་ལ་ཛཿ ་ཧཱུཾ་བཾ་ཧོཿ ་སཝཱ་ཧཱ།ཞབས་བ་སིལ་ལ་ནི་རི་ཏི་ཁཾ་
༄།།སཝཱ་ཧཱ།ཞེས་བརྗོད་པས་བྱིན་གྱིས་བརླབས་ནས་ཚོགས་ཀྱི་ལྷ་སྤྱན་དྲང་བ་ནི།ལུས་ཀྱིས་རྡོ་རྗེ་དྲིལ་བུ་གཟུང་ནས།ངག་ཏུ།ཁྱོད་ནི་རྣལ་འབྱོར་མའི་ཚོགས་ཀྱིས་ཡོངས་སུ་བསྐོར།།རྡོ་རྗེ་མི་ཕྱེད་ཅི་བཞེད་པ།།མཆོག་ཏུ་དགྱེས་པར་གཤེགས་ནས་ཀྱང།།བྱིན་གྱིས་བརླབ་པར་མཛད་དུ་གསོལ།།ཞེས་བརྗོད་ལ་བསམ་པས་སྙིང་གའི་པདྨའི་ཧཱུཾ་ལས་འོད་འཕྲོས་པས།འོད་ཀྱིས་བླ་མ་དང་ཀྱེའི་རྡོ་རྗེ་འཁོར་དང་བཅས་པ་སྤྱན་དྲངས་ལ།དེ་ལ་མཆོད་ཡོན་དང་ཞབས་བསིལ་དང།གདན་རྣམས་ཕུལ་ལ་མཎྜལ་གྱི་སྟེང་དུ་བཞུགས་སུ་གསོལ།།དེ་ནས་དང་པོའི་བླ་མའི་སྨིན་མཚམས་སུ་ཤེས་པ་གཏད་ལ་བླ་མ་ལ་ཕྱག་བྱ་བ་དང།མཆོད་པ་བྱ་བའོ།།དེ་ནས་ཡིད་ཀྱིས་གཙོ་བོའི་ཞབས་ལ་སྤྱི་བོས་གཏུགས་ལ་ལུས་ངག་ཡིད་གསུམ་གྱི་སྡིག་པ་དག་པར་བསམ་པ་དང།ལུས་ཀྱིས་ཕྱག་བྱ་གསུང།ཚིག་བརྗོད་ཅིང་ཕྱག་བྱའོ།།དེ་ནས་མཆོད་པར་དབུལ་བ་ནི།དང་པོ་མིའི་མཆོད་པ་རྫས་རིམ་པར་བཤམས་པ་ཡོད་ན་དེ་དབུལ།མེད་ན་རང་གི་སྙིང་ག་ནས་ཕྱིའི་མཆོད་པའི་ལྷ་མོ་སྤྲུལ་ལ་དབུལ།ངག་ཏུ་བརྗོད་པ་ནི།ཆུ་དང་ཐང་ལས་སྐྱེས་པ་ཡི།།ལྷ་རྫས་བཟང་པོའི་མེ་ཏོག་འདི།། གུས་པ་མཆོག་གིས་བདག་འབུལ་ན།།ཅི་བདེ་བར་ནི་བཞེས་སུ་གསོལ།།ོཾ་ཧཱུཾ།ལྷན་ཅིག་སྐྱེས་དང་སྦྱར་བ་ཡི།།ལྷ་རྫས་བཟང་པོའི་བདུག་སྤོས་འདི།།གུས་པས་མཆོག་གིས་བདག་འབུལ་ན།།ཅི་བདེ་བར་ནི་བཞེས་སུ་གསོལ།།ོཾ་ཧཱུཾ།གདོན་རྣམས་རབ་འཇོམས་ཤིས་པ་ཡི།།དགེ་ཞིང་མུན་སེལ་མར་མེ་འདི།།གུས་པས་མཆོག་གིས་བདག་འབུལ་ན།།ཅི་བདེ་བར་ནི་བཞེས་སུ་གསོལ།།ོཾ་ཧཱུཾ།ནགས་ཚལ་ཆུ་ནི་ཡིད་འོང་བའི།།དྲི་ཞིམ་ཆུ་ཡི་ལྷ་ཡི་ཆུ།།གུས་པས་མཆོག་གིས་བདག་འབུལ་ན།།ཅི་བདེ་བར་ནི་བཞེས་སུ་གསོལ།།ོཾ་ཧཱུཾ།སྨན་རྣམས་བཅུད་ནི་ཡིད་འོང་བའི།།སྔགས་ཀྱི་ཞལ་ཟས་བཤོས་འདི་དག།གུས་པས་མཆོག་གིས་བདག་འབུལ་ན།།ཅི་བདེ་བར་ནི་བཞེས་སུ་གསོལ།།ོཾ་སརྦ་ཏ་ཐཱ་ག་ཏ་ནཻ་ཝི་དྱེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ་ཞེས་པས་མཆོད་
པ་དབུལ་བར་བྱའོ།།ད་ནི་ནང་གི་མཆོད་པ་ནི་རང་གི་སྙིང་ག་ནས།ལྷ་མོ་བརྒྱད་སྤྲོས་པ་ནི།གཽ་རཱི་བྱང་ཆུབ་སེམས་དཀར་པོ་ཐོགས་པ།ཙཽ་རཱི་བྱང་ཆུབ་སེམས་དམར་པོ་ཐོགས་པ།བེཏཱ་ལཱི་དྲི་ཆུ་ཐོགས་པ།གྷསྨ་རཱི་ཤ་ལྔ་འཛིན་པ།ཙཎྜལཱི་ཅང་ཏེའུ་བརྡུང་བ་སྤྲོས་ལ་མཆོད་པར་བྱའོ།།གསང་བའི་མཆོད་པ་ནི་རང་གི་སྙིང་ག་ནས་ལྷ་མོ་ཌོམྦི་ནཱི་སྤྲོས་ནས།ཡུམ་བདག་མེད་མ་དང་གཉིས་མེད་དུ་བསྟིམ་ལ་མཆོད་དོ།།དེའི་དུས་སུ་ངག་ཏུ་འདི་སྐད་བརྗོད་དོ།།གཽ་རཱི་མ་ནི་རི་བོང་འཛིན།ཙཽ་རཱི་མ་ནི་ཉི་མ་འཛིན།བཻ་ཏཱ་ལཱི་ནི་རྡོ་རྗེ་ཆུ།གྷསྨ་རཱི་ནི་སྨན་འཛིན་ཅིང།།སྦོས་མོ་ཙནྡན་སྡོང་བུ་འཛིན།།རི་ཁྲོད་མ་ནི་སྦྲང་ཙི་འཛིན།།གཏུམ་མོ་ཅང་ཏེའུ་སྒྲ་བརྡུང་ཞིང།།གཡུང་མོ་མགུལ་པ་དག་ལ་འཁྱུད།།འདོད་ཆགས་ཆེན་པོ་རྗེས་ཆགས་པ།།སྐྱེས་བུ་བཞིན་དུ་བྱེད་པར་ཤོག།ཕྱི་དང་ནང་དང་གསང་བ་གསུམ།།འདི་དག་གསུམ་གྱིས་གཙོ་བོ་མཆོད།།ོཾ་སརྦ་ཏ་ཐཱ་ག་ཏ་ཨ་ནུཏྟ་ར་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ་སཝཱ་ཧཱ་ཧཱཾ།དེ་ནས་སྡིག་པ་བཤགས་པ་ནི།བདག་གི་སྡིག་པ་བགྱིས་པ་དང།།རྗེས་སུ་ཡི་རང་བགྱིད་སྩལ་གང།།རྫོགས་སངས་རྒྱས་ཀྱི་སྤྱན་སྔ་འདིར།།ཐམས་ཅད་མ་ལུས་སོ་སོར་བཤགས།།སངས་རྒྱས་བྱང་ཆུབ་སེམས་རྣམས་དང།།འཕགས་པ་རང་རྒྱལ་ཉན་ཐོས་དང།།སོ་སོ་སྐྱེ་བོའི་ཚོགས་རྣམས་ལ།།གུས་པས་རྗེས་སུ་ཡི་རང་ངོ།།རྫོགས་པའི་སངས་རྒྱས་རྐང་གཉིས་མཆོག།དེ་ཡིས་གསུངས་པའི་དམ་ཆོས་དང།།བྱང་ཆུབ་སེམས་དཔའི་དགེ་འདུན་ལ།།བྱང་ཆུབ་བར་དུ་སྐྱབས་སུ་མཆི།།བདག་གི་སྦྱིན་པ་ལ་སོགས་པ།།ཕ་རོལ་ཕྱིན་པ་ཀུན་རྫོགས་པ།།རྡོ་རྗེ་ཐེག་པ་བླ་མེད་པའི།།ལམ་ནི་ཡང་དག་བསྟེན་པར་བགྱི།།བདག་གི་དགེ་བ་འདི་དག་ཀུན།།བླ་མེད་བྱང་ཆུབ་ཡང་དག་རྫོགས།། སེམས་ཅན་ཀུན་དོན་ཕན་པའི་ཕྱིར།།མི་གནས་མྱ་ངན་འདས་ལ་དགོད།།བདག་གི་དགེ་བ་འདི་དག་ཀུན།།ཡོངས་སུ་རྫོགས་པར་གྱུར་ནས་ནི།།སེམས་ཅན་ཀུན་དང་ཐུན་མོང་དུ།།ཡོངས་སུ་སྨིན་ཅིང་རྫོགས་པར་ཤོག།ཅེས་བརྗོད་ལ།སངས་རྒྱས་དང་བྱང་
