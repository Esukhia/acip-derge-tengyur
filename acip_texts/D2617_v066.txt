༄།།རྒྱ་གར་སྐད་དུ།ནཱ་མ་སཾ་གཱི་ཏི་བཱ་ཙ་ནོ་པ་དེ་ཤཾ།བོད་སྐད་དུ།མཚན་ཡང་དག་པར་བརྗོད་པ་ཀློག་པའི་མན་ངག།འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།དུས་གང་ཡང་རུང་བར་ཁྲུས་དག་པར་བྱས་ལ།བསམ་གཏན་གྱི་ཁང་པར་བ་སྟན་བདེ་བ་ལ་འདུག་སྟེ། རང་གི་སྙིང་གར་པད་ཟླའི་སྟེང་དུ་ཡི་གེ་མུཿ དྨར་སེར་བསྒོམ་མོ།།དེ་ལས་འོད་ཟེར་ལྕགས་ཀྱུའི་དབྱིབས་ཅན་འཕྲོས་པས་འོག་ནས་འཆད་པའི་སྐུ་མདོག་ཕྱག་མཚན་དང་ལྡན་པའི་འཕགས་པ་འཇམ་དཔལ་སྤྱན་དྲངས་ལ།ཡན་ལག་བདུན་པ་རྒྱས་པར་བྱ།།ཚད་མེད་པ་
༄།།བཞི་བསྒོམ།འདི་དག་སྙིང་རྗེའི་ས་བོན་ནོ།།ཤེས་རབ་ཀྱིས་བོན་བྱིན་གྱིས་བརླབ་པའི་སྔགས་སཝ་བྷཱ་བ་བརྗོད་ལ།ནམ་མཁའ་ལྟ་བུའི་སྟོང་པ་ཉིད་ལ་ཡུན་རིང་དུ་གནས་པར་བྱ།།སྟོང་པའི་ངང་ལས་ཡི་གེ་ཧཱུཾ་མཐིང་ནག་བསམ་ཞིང་དེ་ཡོངས་སུ་གྱུར་པ་ལས་རྡོ་རྗེ་རྩེ་ལྔ་པའི་ལྟེ་བ་ལ་ཟླ་བའི་སྟེང་དུ་ཧཱུཾ་གནས་པར་བསམ།དེ་འོད་དུ་ཞུ་བ་ལས་ལོགས་རྣམས་ལ་རྡོ་རྗེའི་ར་བ།སྟེང་དུ་དྲ་བ།འོག་ཏུ་གསར་གྱིས་གཞི་ལ་ཐུག་པའི་རྡོ་རྗེའི་རང་བཞིན་དུ་ཡོད་པ།རྡོ་རྗེའི་འོད་ཀྱིས་ར་བའི་ཕྱི་རོལ་གྱི་ཕྱོགས་མཚམས་བཅིང་ངོ།།འདི་ནི་སྲུང་བའི་འཁོར་ལོ་སྟེ་ཕྱི་རོལ་གྱི་འོད་ཀྱིས་བགེགས་སྲེག་པར་བྱེད་ལ་ནང་གི་རྡོ་རྗེས་འབིགས་པ་ལ་སོགས་པས།ར་བའི་ནང་དུ་བགེགས་ཀྱིས་མི་ཐར་བར་བསམ།དེ་ནས་རྡོ་རྗེའི་ནང་དུ་ཧྲཱིཿ ་དཀར་པོ་ཡོངས་སུ་གྱུར་པ་ལས་པདྨ་དེའི་སྟེང་དུ་ཨ་ཡོངས་སུ་གྱུར་པ་ལས་ཟླ་བ་དེའི་སྟེང་དུ་ཡི་གེ་མུཿ ་དམར་སེར་ཅིག་བསམ།དེ་ལས་འོད་ཟེར་རྒྱལ་བ་རིགས་ལྔའི་དབྱིབས་ཅན་དཔག་ཏུ་མེད་པ་འཕྲོས་པས་སྣོད་བཅུད་ཐམས་ཅད་ལ་རེག་པས་དེ་དག་ཀྱང་འཇམ་དབྱངས་སུ་གྱུར་ནས་ཚུར་འདུས་པས་མུཿ ལ་ཐིམ་པར་བསམ།དེ་ཡོངས་སུ་གྱུར་པ་ལས་འཇམ་དབྱངས་སྐུ་མདོག་དམར་སེར་ཞབས་རྡོ་རྗེའི་སྐྱིལ་ཀྲུང་དུ་བཞུགས་པ།ཕྱག་བཞི་པ་ཞལ་གསུམ་པའི་ཞལ་གཡས་ནག་པོ་གཡོན་དཀར་པོ་དབུས་དམར་པོ་སྤྱན་གཉིས་གཉིས་ཡོད་པ།ཕྱག་གཡས་ཀྱི་དང་པོ་ན་རལ་གྲི།གཉིས་པ་ན་མདའ་བསྣམས་པ།གཡོན་གྱི་དང་པོ་ན་པུ་སྟི།གཉིས་པ་ན་གཞུ་བསྣམས་པ།དབུ་ལ་རིན་པོ་ཆེའི་ཐོར་ཚུགས་ཡོད་པ།མཚན་སུམ་ཅུ་རྩ་གཉིས་མངའ་བ།དཔེ་བྱད་བཟང་པོ་བརྒྱང་ཅུས་སྤྲས་པ།རིན་པོ་ཆེའི་རྒྱན་དུ་མས་མཛེས་པ།ཤིན་ཏུ་གཞོན་ཤེ་དང་བཅས་པའི་སྐུ་ཀྱི་ཕུང་པོ་རབ་ཏུ་འབར་བར་བསྒོམ་མོ།།དེའི་ཐུགས་ཀར་པད་ཟླའི་སྟེང་དུ་རྡོ་རྗེ་སེམས་མ་དཀར་མོ་ཕྱག་གཡོན་པ་དྲིལ་བུ་དཀུར་བརྟེན་པ་གཡས་ཀྱིས་རྡོ་རྗེ་ཐུགས་ཀར་བསྣམས་པ།མཛོད་སྤུ་ལ་རིན་ཆེན་རྡོ་རྗེ་མ་སྐུ་མདོག་སེར་མོ་ཕྱག་གཉིས་ཀྱིས་དབུ་ལ་མེ་ཏོག་གི་ཕྲེང་བ་འདོགས་པ།མགྲིན་པར་པདྨ་རྡོ་རྗེ་མ་སྐུ་མདོག་དམར་སེར་ཕྱག་གཡོན་གྱིས་
