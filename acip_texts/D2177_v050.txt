༄།།རྒྱ་གར་སྐད་དུ།ཧོ་ཏྲྀ་བི་དྷིཿ །བོད་སྐད་དུ།སྦྱིན་སྲེག་གི་ཆོ་ག། བཅོམ་ལྡན་འདས་རྡོ་རྗེ་ཅན་ལ་ཕྱག་འཚལ་ལོ།།སྡིག་པ་གཞིལ་དང་བསོད་ནམས་འཕེལ།།དགུག་དང་དབང་བྱེད་གསད་པའི་ས།།སྒྲུབ་པོ་རྣམས་ལ་ཕན་བཏགས་ཕྱིར།།བདག་གིས་སྦྱིན་སྲེག་བཤད་པར་བྱ།།དང་པོ་བཀྲ་ཤིས་གནས་དག་ཏུ།།བརྟག་སོགས་བསྡུས་རྒྱས་རྣམ་གསུམ་བྱ།།འབྲིང་ནི་རང་ཉིད་གོས་སྔོན་གྱི།།ཏིང་འཛིན་ལྡན་པས་བཀའ་བསྒོ་ཞིང།།ཤར་དུ་ཁ་བལྟས་འབྱུང་པོ་ལ།།ཡིད་དང་མཐུན་པའི་གཏོར་མ་སྦྱིན།།ཡི་གེ་ཉི་ཤུ་རྩ་གཉིས་པའམ།།ཧཱུཾ་གིས་ཡང་ནི་སྦྱང་བར་བྱ།།རྡོ་རྗེ་ཕྱག་རྒྱ་དེ་བཞིན་ཤེས།།སྙིང་གའི་ཡི་གེས་སྐྱོན་སྦྱངས་ཤིང།།སྔགས་དང་ཕྱག་རྒྱས་སྦྱང་བའོ།།དེ་ནི་རྒྱས་པའི་རྟགས་སོགས་འདོད།།འབྲིང་ནི་སྔགས་དང་ཕྱག་རྒྱས་སྦྱངས།།མེ་ཏོག་ཚོམ་བུ་གྲངས་མཉམ་པ།།གཞུང་བཞིན་བྲིས་པ་རྫོགས་པར་འདོད།།ཐ་མ་མཛེས་པའི་སྣོད་དག་ལ།།ཡིག་འབྲུ་
གསུམ་གྱིས་བྱིན་བརླབས་ནས།།ཏིང་འཛིན་སྦྱང་བ་ཁོ་ནར་འདོད།།ས་སྐྱོན་སྦྱང་བ་གསུམ་ཤེས་བྱ།།ཐབ་བརྩིགས་རྒྱར་ནི་ཁྲུ་གང་ལ།།ཟབས་སུ་ཁྲུ་ཕྱེད་ཟླུམ་པོས་བསྐོར།།སོར་བཞི་གསུམ་ནི་དོར་བྱས་ལ།།རྡོ་རྗེ་དབུས་སུ་བརྒྱད་པའི་ཚད།།ཐབ་ཁུང་དཀར་པོ་རྒྱབ་ཏུ་མེ་རིའོ།།སྟེང་དུ་རྡོ་རྗེ་ཕྱི་རོལ་འོད་ཟེར་དཀར།།བུད་ཤིང་དཀར་པོ་ཁྲུ་གང་ཚད།།ཙནྡན་དཀར་པོ་འོ་མས་སྤངས་ཏེ་བཞག།མཆོད་སྦྱིན་ཤིང་ནི་མཛུབ་གང་ཚད།།འདབ་མ་དང་བཅས་རྩེ་མོའི་ངོས།།སྔར་བཞིན་སྤངས་པས་ཡམ་ཤིང་བྱ། དཀར་གསུམ་མངར་གསུམ་མར་གྱི་འོག།འབྲས་ཆན་འབྲུ་ནི་སྣ་ཚོགས་དང།།ཀུ་ཤ་ཡོན་ཆབ་གཡས་སུ་གཞག།མེ་ཏོག་ལ་སོགས་བསང་གཏོར་དང།།ཞལ་བསིལ་རྣམས་ནི་གཡོན་དུ་གཞག།དགང་གཟར་དང་ནི་བླུགས་གཟར་གཉིས།།མཚན་ཉིད་རྒྱས་པར་གཞན་དུ་བསྟན།།ཡང་ན་གཡས་ཀྱི་སོར་མོ་བསྐུམ་པ་ལས།།ཡི་གེ་ཧཱུཾ་གི་འོད་ཟེར་དེ་ཡིས་ནི།།རྡོ་རྗེ་ཅན་གྱི་འོད་ཟེར་དེ་ཡིས་ནི།།རྡོ་རྗེ་ཅན་གྱི་འོད་ཟེར་བཀུག་པ་ཡིས།།རྡུལ་བ་ཤིག་ཡེ་ཤེས་གོང་བུ་ལས།།རྡོ་རྗེ་ཁྲོ་བོའི་དགང་གཟར་གྱུར།།གཡོན་གྱི་མཐེ་བོས་མཐེ་ཆུང་མནན།།གོང་བཞིན་སྦྱངས་ནས་བླུགས་གཟར་གྱུར།།དེ་ཉིད་རྡོ་རྗེ་དྲིལ་ནི་མདུན།།དེ་ནས་དཀར་པོའི་རྒྱན་ཆ་བགོ།།ཡིད་དང་མཐུན་པའི་ཀུ་ཤའི་སྟེང།།སེམས་དཔའི་སྐྱིལ་ཀྲུང་ཤར་དུ་བལྟ།།ཐབ་སོགས་ཙནྡན་ཚུལ་གཏོར་ཏེ།།བུད་ཤིང་མ་ནོར་ཟླུམ་པོར་བརྩིག།དེ་ནས་རྩཝ་ནི་ཀུ་ཤ་ལ།།ོཾ་ཨ་མྲྀ་ཏ་ཀུཎྜ་ལི་སརྦ་བིགྷྣཾ་ནཱ་ཤ་ཡ་ཧཱུཾ་ཕཊ།ལས་ཀྱི་སྔགས་ཀྱིས་བསང་གཏོར་བྱ།།བུམ་སྦྱངས་བསྐྱེད་དགུག་བཟླས་པ་ཡིས།།རྩ་གཅིག་བདུན་གྱིས་འོད་ཟེར་དགང།།ཐབ་ཀྱི་ཁོ་ར་ཁོར་ཡུག་ལ།།ཀུ་ཤའི་རྩེ་མོ་ཕྱི་རུ་བསྟན།། དེ་ནས་ལྷ་ཡི་རྣལ་འབྱོར་ནི།།ཆོ་ག་ལྔའམ་ཆོ་ག་གསུམ།།སྐད་ཅིག་བསྡུས་རྒྱས་ཤེས་པར་བྱ།།ཐབ་ལ་སོགས་པའི་མན་ངག་ཀྱང།།ལས་ཀྱི་ཚོགས་སུ་ཤེས་པར་བྱ།།དེ་ཡང་སློབ་དཔོན་མན་ངག་གཙོ།།བྲམ་ཟེའི་ཁྱིམ་མམ་གཙུབ་ཤིང་མེ།། 
༄།།རླུང་གཡབ་ཀྱིས་སྤར་ལས་ཀྱིས་བསང།།སྦྱང་ཞིང་བསྐྱེད་ནས་རཾ་དཀར་པོས།།མེ་ལྷ་དཀར་པོ་དྲང་སྲོང་ཞི་བའི་ཚུལ།།ཚངས་པའི་སྐུད་པ་དཀར་པོར་ལྡན།།ཕྱག་ན་དབྱུག་པ་བགྲང་ཕྲེང་དང།།གུནྡྷེ་སྐྱབས་སྦྱིན་བསྣམས་པའོ།།འོད་འཕྲོས་སྔར་བཞིན་སྤྱན་དྲངས་ཏེ།།ོཾ་བ་པ་ཀ་ཨགྣ་ཡེ་ཨཱ་གཙྪ་ཡ་ཨཱ་གཙྟ་ཡ།།མ་མ་ཤཱནྟིཾ་ཀུ་རུ་སཝཱ་ཧཱ།ལྕགས་ཀྱུའི་ཕྱག་རྒྱ་བཅིངས་ཏེ་སྤྱན་དྲང་ངོ།།བགེགས་བསྐྲད་བསྟིམས་ཏེ་མཆོད་པ་དབུལ།།རྩ་སྔགས་ཉིད་ལ་མཆོད་སྔགས་བཏགས་ཏེ་དབུལ།།ོཾ་བ་པ་ཀ་ཨགྣ་ཡེ།ཆེ་གེ་མོ་ཤཱིནྟཾ་ཀུ་རུ་སཝཱ་ཧཱ།ཞེས་སྲེག་རྫས་དབུལ་བར་བྱའོ།།དེ་ཡི་མན་ངག་འོད་ཟེར་ནི།།སུམ་སྐོར་དུ་ནི་བྱ་བ་དང།།ཉིས་སྐོར་དུ་ནི་བྱ་བ་དང།།བདག་ཉིད་རབ་ཏུ་ཤེས་པར་བྱ།།བཞི་སྐོར་དག་དང་སློབ་མའོ།།འོད་ཟེར་དཀར་པོ་འཕྲོས་པ་ལས།།ཐུགས་དང་སྙིང་ག་བརྒྱུད་པ་དང།།གསུམ་ནས་ངག་ལ་བརྒྱུད་པ་དང།།དབུ་ནས་མགོ་ལ་བརྒྱུད་པ་ཡི།།ལུས་ངག་ཡིད་ཀྱི་སྒྲིབ་པ་སྦྱང།།རྩ་བ་གསུམ་འདུས་བསྐང་བར་བྱ།།སྤྱི་བོའི་གཙུག་ནས་བརྩམས་ནས་ནི།།སྡིག་དང་སྲིན་བུ་ཟད་པའི་ཕྱིར།།དམར་བོས་བསྲེག་ཅིང་དཀར་པོས་བཀྲུ།།སྒོ་དགུ་དག་ནས་བསྡུ་བ་དང།།ཐམས་ཅད་ཀུན་ནས་བསྡུ་བ་དང།།སྙིང་གར་བསྡུས་ནས་དབྱུང་བ་དང།།ཏིལ་གྱིས་གཟུགས་བརྙན་བྱས་ནས་ནི།།སྡིག་པའི་གཟུགས་ལ་དེ་གཞུག་བྱ།།རྫས་རྣམས་བདུད་རྩིས་མཆོད་པས་ནི།།དེ་ནས་སྡིག་པ་དེ་བསྲེག་བྱ།།ཡང་ན་རྫས་ལ་བསྟིམས་ཏེ་བསྲེག།ནད་རྣམས་ཞི་བར་བྱེད་པ་ནི།།ནད་ཀྱི་མིང་ནས་སྨོས་ནས་ནི།།གོང་མ་དེ་བཞིན་བསྲེག་པའམ།།ནད་ཀྱི་མིང་དང་གཟུགས་བྲིས་ལ།།འོད་ཟེར་དམར་པོས་བསྲེགས་ནས་ནི།།དཀར་པོས་སྦྱང་ཞིང་ཞི་བསམས་ལ།།འབྱུང་བའི་དགྲ་རྣམས་དེ་བཞིན་བསམ།།འབྱུང་པོ་ཀུན་དང་དགྲ་ཀུན་ཡང།།འོད་ཟེར་བཀྱེ་བས་ཞི་བར་བསམ།།གཟུགས་དང་མིང་བྲིས་ཞི་བར་བྱ།།སྲེག་རྫས་བདུད་རྩི་འོད་ཀྱིས་མཆོད།།མཆོད་པས་མཉེས་པས་གོང་བཞིན་བསྐོར།།དེ་ལྟ་མིན་ན་འོག་བཞིན་ནོ།།མན་ངག་དེ་ལ་ནན་ཏན་བྱ།།མར་དང་དཀར་གསུམ་
