༄།།རྣལ་འབྱོར་བའི་རྟོག་པའི་གེགས་སེལ་བ་ཞེས་བྱ་བ།རྗེ་བཙུན་བླ་མ་རྣམས་དང།དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ།།ཅི་ཕྱིར་ཞེན་གང་གིས་གང་ལ་གང་ལྟར་བསྒོམ།།རྟགས་དང་ཡོན་ཏན་བར་ཆད་གེགས་སྐྱོན་བསལ།།དེ་དག་ཤེས་ན་གོམས་པས་བྱང་ཆུབ་འཐོབ།།མ་ཐོས་མི་ཤེས་མི་གྲུབ་ཡང་ན་འགྱངས།།དང་པོ་ཅི་ཕྱིར་བསྒོམ་པ་གཟུང་འཛིན་གཉིས།།མ་སྤངས་ཇི་བཞིན་མ་བསྒོམས་རྣལ་འབྱོར་པས།།ཕྱག་འཚལ་མཆོད་བཤགས་སྦྱིན་པ་མང་བྱས་ཀྱང།།བསོད་ནམས་འཕེལ་ཡང་ཡེ་ཤེས་རྫོགས་མི་འགྱུར།།གཉིས་པ་གང་གིས་རྣལ་འབྱོར་དང་ལྡན་པ།།ཐོས་མང་བརྩོན་ཞིང་དམ་ཚིག་སྡོམ་གནས་ཤིང།།མཆོད་དང་སྦྱིན་མོས་བྱང་ཆུབ་སེམས་ལྡན་པ།།དེ་ནི་ཐེག་ཆེན་གསང་བའི་སྣོད་ཡིན་བསྒོམ།།གསུམ་པ་གང་ལ་ཞེ་ན་རང་གི་སེམས།།ཇི་བཞིན་མ་བཅོས་ཡེ་ནས་རྣམ་དག་ཅིང།།སྤྲོས་བྲལ་ཡོད་མེད་རྟག་ཆད་མཐའ་སྤངས་པ།།དེ་ལ་གཡེང་བ་མེད་པར་རྟག་ཏུ་གནས།། བཞི་པ་གང་ལྟར་བསྒོམ་པ་བསྒོམ་བྱ་དང།།བསྒོམ་པ་གཉིས་མེད་རང་གི་ངོ་བོ་ལ།།ཅི་ཡང་མེད་ལ་ཅིར་ཡང་སྣང་གསལ་བར།།བྱིང་རྨུགས་སྤྲོས་པའི་རྟོག་པ་མེད་པར་བསྒོམ།།ལྔ་པ་དེ་རྟགས་རྣལ་འབྱོར་བརྩོན་ལྡན་ལ།།དང་པོ་གཉིད་དང་འདོད་སྲེད་ཆུང་བར་འགྱུར།།དེ་ནས་རིམ་གྱིས་རྨི་ལམ་འདོད་ལ་སོགས།།རྟོག་པ་ཇི་བཞིན་ཆོ་འཕྲུལ་གཟུགས་ཀྱང་སྟོན།།དྲུག་པ་དེ་ཡི་ཡོན་ཏན་བསམ་བརྗོད་པ།།མངོན་སུམ་ཚེ་རིང་ནད་རྣམས་གསོ་བ་དང།།བགེགས་སེལ་ལ་སོགས་ཡོན་ཏན་མང་པོ་འབྱུང།།དེ་བཞིན་རིམ་གྱིས་བྱང་ཆུབ་ལམ་ལ་འཇུག།བདུན་པ་
༄།།བར་ཆད་བགེགས་ནི་རྣལ་འབྱོར་བ།།གནས་སྦང་གནས་འཚོལ་གཞན་དུ་འགྲོ་འདོད་ན།།གནོད་སྦྱིན་གཞན་དང་གཞན་དུ་འགྲོ་འདོད་དེ།།རྣལ་འབྱོར་སེམས་ལ་ཞུགས་ནས་གནས་གཞན་འཕེན།།ག་ལྟེ་རྣལ་འབྱོར་བསྒོམ་ཞིང་གནས་བཟུང་བས།།སྨྲ་བཅད་པར་སྐབས་ནང་དུ་གཞན་འཇུག་དང། ཕྱིར་བྱུང་ཁེངས་གྲགས་འདོད་བརྐམ་ཟས་ནོར་ཚོལ།།ཡི་དགས་འདོད་སྲེད་ཅན་གདོན་དེ་སེམས་ཞུགས།།གལ་ཏེ་རྣལ་འབྱོར་སེམས་འཁྲུགས་འཐབ་འདོད་ཅིང།།འཁོར་ལ་གཤེ་དང་གཞན་ལ་སྤྱོད་བྱེད་ན།།འབྱུང་པོའི་བདག་པོ་ཡེ་བ་ཤོ་ན་པ།།སྒྲུབ་པ་དེ་ཡི་སྙིང་ལ་ཞུགས་པ་ཡིན།།གལ་ཏེ་རྣལ་འབྱོར་འཕྲེས་ཤིང་ཉལ་ལ་དགའ།།ཟས་སྐོམ་སྲེད་ཅིང་བཟླས་ལ་མི་བརྩོན་ན།།ལྟོ་འཕྱེ་ཉལ་བརྩོན་སྙོམ་བྱེད་ཅེས་བྱ་བ།།རྣལ་འབྱོར་སེམས་ལ་ཞུགས་ནས་གནས་པར་བྱེད།།གལ་ཏེ་རྣལ་འབྱོར་རང་གི་ལོངས་སྤྱོད་རྐྱེན།།ཡོ་བྱད་སྲུང་ཞིང་སོ་འཛུགས་སྲུང་མ་བསྐོ།།གསོག་ཕྱིར་འདོད་ཚོལ་གཞན་དུ་གཏོང་འདོད་ན།།གནོད་སྦྱིན་ནོར་བསྲུང་ཞེས་བྱ་སེམས་ལ་ཞུགས།།གལ་ཏེ་རྣལ་འབྱོར་ཕ་མ་སྤུན་ཚོགས་ལ།།ཆགས་ནས་སྨོན་ལམ་རིམ་གྲོས་སྲུང་བྱེད་ན།།ལྷན་ཅིག་སྐྱེས་པའི་བག་ཆགས་མ་བྱང་བས།།ཉོན་མོངས་མ་སྦངས་བྱང་ཆུབ་རིང་བར་འགྱུར།།གལ་ཏེ་རྣལ་འབྱོར་གཟའ་སྐར་འཇུག་ཕོད་དང།།དུས་དང་ལོ་ཟླ་བཟང་ངན་ན་རྩི་བྱེད་ན།།དབྱེར་མེད་མཉམ་པ་ཉིད་དང་འགལ་བས་ན།།བྱང་ཆུབ་ཐོབ་པར་རབ་ཏུ་དཀའ་བར་འགྱུར།།གལ་ཏེ་རྣལ་འབྱོར་ཐོས་མང་རྟོགས་ཆེ་ཞིང།།བསྒོམ་བརྩོན་བསྙེམས་པས་བདག་བསྟོད་གཞན་སྨོད་ན།།ཉོན་མོངས་མ་སྤངས་ང་རྒྱལ་འཕེལ་འགྱུར་བས།།ཕྱིར་ཡང་ལྷུང་ཞིང་བྱང་ཆུབ་རིང་བར་འགྱུར།།གལ་ཏེ་རྣལ་འབྱོར་བདག་ལ་གཞན་དག་གིས།།སྔོན་དང་ད་ལྟར་མ་འོངས་གནོད་བྱེད་ཅེས།།ཞེ་སྡང་སྐྱེས་ནས་རིག་སྡང་གསོད་གཏོང་ན།།ཞེ་སྡང་དབང་གིས་བྱང་ཆུབ་རིང་བར་འགྱུར།།གལ་ཏེ་བདག་ལ་གཞན་གྱི་མཆོད་བཀུར་ཞིང།།བསྔགས་པ་མང་བརྗོད་བསྟོད་ལ་སེམས་དགའ་ན།།འགྲོ་ལ་ཕྱོགས་ཆར་གྱུར་ཏེ་ཆགས་སེམས་ཀྱིས།།བྱང་ཆུབ་ལམ་ལ་འདིས་ཀྱང་རིང་བར་འགྱུར།།གལ་ཏེ་རྣལ་
