༄།།དུས་བཞི་རྩོད་པ་རྒྱས་དུས་སུ།།སྒྲུབ་པ་པོ་ཡང་མང་འབྱུང་ཞིང།།དམན་ལ་མོས་པའང་མང་དུ་འབྱུང།།བླ་མ་ར་གུས་པའང་དཔག་ཏུ་མེད།།པའི་དྲའི་སེམས་ཅན་དཔག་མེད་ཀྱང།།བསྡུ་ན་གསུམ་དུ་འདུས་འགྱུར་ཏེ།།སྤྲུལ་དང་ཁ་དོག་རྗེས་འཇུག་པའོ།།རྗེས་འཇུག་གཉིས་སུ་ཤེས་པར་བྱའོ།།སྤྲུལ་ལ་མཐུན་འཇུག་སྦྱང་བ་མེད།།སྤྲུལ་རྗེས་འཇུག་གི་གང་ཟག་ལ།།དམ་ཚིག་ཉམས་པ་མང་འབྱུང་ཡང།།ཉམས་པ་རྣམ་པ་གསུམ་དུ་འདུས།།ལུས་ངག་ཡིད་དུ་ཤེས་པར་བྱ།།ལུས་ཀྱི་དམ་ཚིག་ཉམས་པ་ནི།།ཚ་ཚས་སྦྱོངས་ཏེ་ཚོགས་སྦྱོར་ལྟོས།།ངག་གི་ཉམས་པ་བཟླས་པས་འདག།ཡིད་ཀྱི་ལྷ་ཡི་སྦྱོར་ཀར་ལྟོས།།ཐུན་མོང་སྦྱིན་སྲེག་ཚོགས་གཏོར་རྣམས།།ཕན་འདོགས་སྦྱོར་ཀར་བལྟ་བར་གྱིས།།ནུས་པ་ཆུང་བའི་རྣལ་འབྱོར་པས།།མ་བཤགས་མཎྜལ་གྱིས་སྦྱང་བྱ།།མཎྜལ་བསྡུ་ན་རྣམ་གཉིས་ཏེ།།ཡིད་ཀྱིས་བསམས་དང་དངོས་བྱེད་པའོ།།དངོས་བྱེད་སྐྱོན་སྤངས་གཉེན་བཞི་ལ།།བརྒྱའམ་ལྔ་བཅུ་ཉི་ཤུ་ལྔ།།ལྔའམ་བསྡུས་པ་གཅིག་ཀྱང་བྱ།།དབྱིབས་ལེགས་མཛེས་པ་བཤམ་པར་བྱ།།ཁ་དོག་ཀུན་ནས་སྔོ་ཡང་རུང།། དཀར་པོ་མཐིང་གསེར་དམར་བྱ།།ཡང་ན་ཡིད་དང་མཐུན་པའང་རུང།།ཚད་ནི་ཁྲུ་གང་ཡན་ཆད་བྱ།།ཚོན་ནི་དཀར་རྩི་ཡུང་བ་དང།།སྔོ་རྩི་གུར་གུམ་མཚལ་གྱིས་བྱ།།བ་ཡི་རྣམ་ལྔ་བདུད་རྩི་ལྔ།།དུམ་བུ་གཅིག་པར་བཞག་ནས་ཀྱང།།དྲི་ཞིམ་པ་ཡི་སྨན་གྱིས་བསྒོ།།བདུད་རྩི་ལྔ་དང་ཐུན་མོང་རྫས།།གསེར་སོགས་ཁ་རྒྱན་ལྔ་ལྡན་དུ།།བཅུག་ལ་བྱིན་བརླབས་ཚུལ་བཞིན་བྱ།།རང་ཉིད་ཆོ་ག་གསུམ་གྱིས་བསྐྱེད།།བདུད་རྩི་འཁྱིལ་པའི་སྔགས་འདིས་གདབ།།ོཾ་ཨ་མྲྀ་ཏ་ཀུཎྜ་ལི་ཧཱུཾ་ཕཊ།བྱིན་བརླབས་བཀྲ་ཤིས་རྫས་དང་སྲེག།དེ་ཡིས་ཐམས་ཅད་
བསང་བར་བྱ།།ོཾ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ།ཡུངས་ཀར་ལ་གདབ་འབྱུང་པོ་བསྲེལ།།རང་གི་སྙིང་གའི་ཡིག་འབྲུ་ལས།།འོད་འཕྲོས་ཡི་གེ་ཨ་རུ་གྱུར།།དེ་འཕྲོས་ཏཾ་གི་ཡི་གེ་ལས།།ས་གཞི་རིན་ཆེན་བཞི་རུ་གྱུར།།སྔགས་འདི་བཏབ་པས་བཟླས་པར་འགྱུར།།ོཾ་ཨ་ཙནྡྲ་མཎྜལ་ཧཱུཾ།གྲངས་ཉི་ཤུ་རྩ་གཅིག་ཏུ་བཟླས།ོཾ་རཏྣ་ཏྲཾ་མཎྜལ་ཧཱུཾ།ཙནྡན་ག་པུར་གླ་རྩི་སོགས།།མཛེས་པའི་སྣོད་དུ་བཞག་པ་ལ།།འོད་འཕྲོས་པས་ནི་དྷཱུ་ཡིག་ཐིམ།།བདུག་པའི་མཆོག་ཏུ་གྱུར་པར་བསམ།།རྣལ་འབྱོར་འབྱོར་པ་ཆུང་གྱུར་ཡང།།ཙནྡན་མེད་དུ་མི་རུང་ངོ།།རྒྱན་གྱི་མེ་ཏོག་ལྔ་གསུམ་སོགས།།གཅིག་སོགས་ཡང་ན་ལྔ་གྲགས་བསྟུན།།དེ་སྟེང་པཾ་ལས་པདྨ་བྱ།།སྔགས་འདིས་བདག་པོའི་རྐྱེན་བྱའོ།།ོཾ་པདྨ་མཎྜལ་ཧཱུཾ།སྟོང་ལྡན་འབུམ་ལྡན་དུ་གྱུར་བསམ།།དེ་ཡི་སྟེང་དུ་བྷྲཱུཾ་ཡིག་ལས།།གཞལ་ཡས་ཁང་ནི་མཛེས་པ་བསམ།། བཛྲ་རེ་ཁཱའི་སྔགས་ནི་ཀུན་ལ་གདབ།།སྙིང་གའི་འོད་ཀྱིས་བྱིན་གྱིས་བརླབས།།མཆོད་རྫས་པདྨ་མདུན་དུ་བསྐྱེད།།རྒྱུན་ནི་གོང་གི་ཡི་གེ་ལས།།དེ་དག་ཐམས་ཅད་རྫོགས་པ་ནི།།ཉམས་པ་དགོས་པ་གཞན་མོས་འཇུག།དེ་འོག་དམ་ཚིག་ཉམས་པ་ཀུན།།ལུས་བཀྲུ་གོས་བཟང་རྒྱན་ཆ་བགོ།།ལྷར་བསམ་རྡོར་དྲིལ་སྔགས་བྱིན་བརླག།ས་བོན་ཡི་གེ་འོད་ཟེར་གྱིས།།ལྷ་མོ་བཞི་བསྐྱེད་ལྷ་སྤྱན་དྲངས།།གསོལ་བ་གདབ་ལ་རྩ་སྔགས་གདགས།།བླ་མ་མི་བསྐྱོད་གྱུར་སོགས་ལ།།ཕྱག་འཚལ་མཆོད་པ་ཐམས་ཅད་བྱ།།རྒྱུད་ལས་བྱུང་བའི་བསྟོད་པ་བྱ།།མཉེས་བས་འོད་ཟེར་རང་འདུས་པས།།རང་གི་སྙིང་གའི་པདྨ་ལ།།ཀཾ་དང་ན་ལ་སྡིག་པ་བསྡུ།།སྡོམ་ནག་གཟུགས་སུ་གྱུར་བསམས་ཏེ།།ཕྱིར་འགྲོ་རླུང་གིས་མདུན་དུ་དབྱུང།།སྡིག་པའི་གཟུགས་དབྱུང་སྔགས་ཀྱིས་བསྲེག།ལུས་ངག་སོ་སོའི་སྡིག་སྦྱོང་བ།།སོ་སོའི་གནས་སུ་ནི་བསམས་ཏེ།། སོ་སོའི་སྡིག་པ་འདུས་ནས་བྱུང།།གསོད་པ་ཁྲོ་བའམ་གོང་སྦྱོར་བཞིན།།ཡང་ན་ལུས་ཀྱི་སྲོག་ཆགས་གཟུགས།།ངག་གི་ཡིག་འབྲུ་སེམས་ཀྱི་འོད།།གཟུགས་སུ་དབྱུང་སྟེ་རྒྱུད་ལས་འབྱུང།།ཡང་ན་ལྷ་ཡི་འོད་ཟེར་གྱིས།།བ་སྤུའི་བུ་ག་ཀུན་ཁྱབ་སྟེ།།རྒྱུད་ཀྱི་སྡིག་པ་བསྲེགས་པར་བསམ།། 
