༄།།རྒྱ་གར་སྐད་དུ།ཀཾ་ཀ་ལ་ཏཱ་ར་ན་སཱ་དྷ་ནཾ།བོད་སྐད་དུ།ཀེང་རུས་ཏཱ་ར་ནའི་སྒྲུབ་ཐབས།རྡོ་རྗེ་རྣལ་འབྱོར་མ་ལ་ཕྱག་འཚལ་ལོ།།རྡོ་རྗེའི་
༄།།ཁྲུས་ནི་བྱས་ནས་ནི།།ལག་པས་ལུས་ལ་ལྷ་རྣམས་དགོད།།གནས་དང་རྣལ་འབྱོར་བདག་བསྲུང་བྱ།།རྩེ་གཅིག་གི་ནི་སེམས་ཀྱིས་བསྒྲུབ།།འཁོར་ལོ་འདི་ནི་ནམ་མཁའ་འདྲ།།བདེ་བ་ཆེན་པོས་རབ་ཏུ་གང།།ཐུབ་པ་གོ་མཚམས་མེད་པར་བཞུགས།།བདེ་བ་བདག་གིས་བརྗོད་མི་ནུས།།དེ་དག་ན་ཡི་དོན་ཡིན་ནོ།།ནམ་མཁའ་གཉིས་ནི་ཁ་སྦྱོར་ལས།།འཁོར་ལོ་དྲུག་པོ་འོད་ཟེར་རྫོགས།།འགྲོ་དྲུག་རྒྱུ་ནི་མེད་པར་བྱེད།།དེ་ནི་ཡེ་ཤེས་ཆེན་པོ་གནས།།དེ་ཉིད་མ་ཡི་དོན་དུ་བཤད།།ཤྲཱི་ཡིས་འཁོར་ལོ་སྐྱེད་པར་བྱེད།།འདབ་མ་གསུམ་ལྡན་སྐུད་པ་ཅན།།དེ་ཉིད་གསུམ་གྱི་རང་བཞིན་ལྡན།།གསུམ་གྱི་ལམ་དུ་བཤད་པ་ཡིན།།ཤྲཱི་ཡི་དོན་དུ་ཤེས་པར་བྱ།།བ་ལས་སྐྱེས་པ་རྒྱལ་མཚན་ཏེ།།དེ་ཉིད་ཕྱག་རྒྱ་བཞི་ཡིས་བརྒྱན།།བསམ་གཏན་བཞི་དང་ལྡན་པའི་མཆོག།རྣམ་ཐར་བཞི་ཡང་དེ་ལས་གྲུབ།།བ་ཡི་དོན་དུ་ཤེས་པར་གྱིས།།ཛ་ལས་བཀྲ་ཤིས་འབྱུང་བ་ཡིས།།ཤིན་ཏུ་མྱུར་བར་འཁོར་བ་ལས།།དགའ་བ་མཆོག་དགའི་རང་བཞིན་ཅན།།ལྷན་ཅིག་སྐྱེས་པ་སྟེར་བར་བྱེད།།ཛ་ཡི་རང་བཞིན་དེས་ཤེས་བྱོས།།ཛོ་ལས་བྱུང་བའི་དོན་མཆོག་ནི།།སྙོམས་འཇུག་རྫོགས་པའི་ངོ་བོར་འདོད།།གཉིས་མེད་ཡེ་ཤེས་མཐོང་བར་བྱེད།།ཕྱག་རྒྱ་ཆེན་པོ་སྟེར་མཛད་པ།།ཛོ་ཡི་ངོ་བོ་དེ་ལྟ་བུ།།གཞན་ཡང་གི་ལས་བྱུང་བ་ནི།།ཉི་མའི་གཟུགས་དང་ཟླ་བ་ཡི།།དེ་ནི་གར་ཡང་གནས་པ་མེད།།ཆོས་ཀྱི་སྐུ་ཡི་གནས་ཀྱང་སྟེར།།གི་ཡི་དོན་དུ་ཤེས་པར་གྱིས།།ནི་ལས་བྱུང་བའི་རང་བཞིན་ནི།།བླ་མ་དམ་པའི་མན་ངག་གིས།།བརྟན་གཡོ་ཐམས་ཅད་སྟོང་པར་ཤེས།།དེ་ཡིས་སངས་རྒྱས་མྱུར་དུ་ཐོབ།།ནི་ཡི་རང་བཞིན་བཤད་པའོ།།ཡི་གེ་དེ་བརྒྱད་དཀྱིལ་འཁོར་ནི།།དངོས་གྲུབ་འདོད་པས་བྲི་བར་བྱ།།བདུད་རྩི་ལྔའམ་ཆང་ཡང་རུང།།ཡུང་འབྲས་ཡང་ན་འོ་མས་བྱས།། སྟོབས་ལྡན་བཙོས་པའི་ཁུ་བའམ།།དྲི་ཞིམ་རྣམས་ཀྱི་ཆུ་ཡང་རུང།།ཁུ་བའི་རྣམ་པ་ཅི་ཡོད་པས།།གདམས་པས་གཟབས་ཏེ་བྲི་བར་བྱ།།དེ་དག་གིས་ནི་གུག་པོ་བྲི།།དེ་ལ་ཀེང་རུས་ཏཱ་ར་ན།།དམ་ཆོས་བདུད་རྩི་དེ་ཉིད་ཡིན།།སྒོ་ཡི་མན་ངག་དེ་ཉིད་ཡིན།།དེ་ཡི་དབུས་ན་
མཁའ་འགྲོའི་གཙོ།།ཡི་གེ་ནི་ལས་བྱུང་བ་ཡིན།།རྡོ་རྗེ་རྣལ་འབྱོར་མ་དང་བཅས།།དེ་ནི་མ་ལས་བྱུང་ཞེས་བརྗོད།།བདག་ཉིད་ཡིན་པར་རྟོགས་ཀྱིས་ལ།།ལྷན་སྐྱེས་ཡེ་ཤེས་བསྒྲུབ་པར་བྱ།།ཚོགས་གཉིས་བསགས་པས་ཡེ་ཤེས་སྐྱེ།།དེ་ཉིད་དེ་ཡི་ཐབས་སུ་བཤད།།རབ་དགའ་ལ་སོགས་ས་བཅུ་པོ།།སངས་རྒྱས་རྣམས་ཀྱིས་ལམ་དུ་གསུངས།།སྙོམས་འཇུག་ཡོངས་སུ་རྫོགས་པ་ལས།།ཐིག་ལེ་གཉིས་པོ་འོད་ཟེར་འཕྲོ།།ཐིག་ལེ་ལ་ནི་ཐིག་ལེ་ཐིམ།།མཁས་པ་ཡིས་ནི་བསྒོམ་པར་བྱ།།འདི་རྣམས་བསྒོམ་པ་བྱས་པ་ཡིས།།མཚན་དང་དཔེ་བྱད་ཐོབ་པར་འགྱུར།།འདི་ལས་སྐྱེས་པའི་རྣལ་འབྱོར་མ།།རྡོ་རྗེ་རྣལ་འབྱོར་མ་རུ་གྱུར།།ལྟེ་བའི་ནང་ལོགས་པདྨ་བལྟ།།ཉོན་མོངས་ཐམས་ཅད་བྱང་བར་བྱེད།།བ་ལས་སྐྱེས་པ་སྐུ་མདོག་གནག།སྙིང་གར་ཡ་མ་ནི་རུ་ཤེས།།ཛ་ལས་སྐྱེས་པའི་དཀར་མོ་ནི།།ངག་ལ་མོ་ཧ་ནི་རུ་བསམ།།ཡོ་ལས་བྱུང་བའི་སེར་མོ་ནི།།སཉྫ་ལི་ཞེས་མགོ་ལ་གནས།།གི་ལས་སྐྱེས་པ་ཤིན་ཏུ་སྔོ།།སནྟྲ་ས་ནི་སྤྱི་གཙུག་གནས།།ནི་ལས་བྱུང་བའི་མི་བཟད་པ།།ཙ་ཎྜི་སྣ་ཚོགས་ཀུན་ལ་ཁྱབ།།ཕྱག་འཚལ་ཡི་གེ་ཐམས་ཅད་ལས།།ལྷ་མཆོག་ཏུ་ནི་བྱིན་གྱིས་བརླབས།།བདེ་བ་ཆེན་པོ་ལས་སྐྱེས་པ།། ཟབ་མོར་བྱུང་བའི་མན་ངག་གོ།།དེ་དོན་ཡང་ནི་བཤད་པར་བྱ།།བསྲུབས་པའི་སྦྱོར་བའི་ནང་དུ་ནི།།ན་ལས་འཁོར་ལོ་སྡོམ་པ་འབྱུང།།མ་ལས་རྡོ་རྗེ་རྣལ་འབྱོར་མ།།པདྨར་ཡི་གེ་བྷ་ག་ལས།།བདེ་བ་ཆེན་པོ་ལས་སྐྱེས་པ།།དེ་ཉིད་རྣལ་འབྱོར་མ་རུ་ཤེས།།རྡོ་རྗེ་གཉིས་ཀྱི་བར་གནས་པའི།། དམ་པ་དེ་ནི་ཤིན་ཏུ་བསྟན།།རྩ་བར་འཁོར་ལོ་ཡོད་པ་ལ།།རྩིབས་བརྒྱད་འོད་དང་བཅས་པའོ།།དཀར་པོ་ཕྱི་རོལ་འཁོར་ལོས་བསྐོར།།སྟོབས་དང་ལྡན་པ་ལ་སོགས་བརྒྱད།།གཡོན་ཕྱོགས་སུ་ནི་རབ་བསྐོར་ཞིང།།དབུས་ན་ཡེ་ཤེས་རྒྱ་མཚོའོ།།འཁོར་ལོ་དམར་མོ་རྩིབས་བརྒྱད་པ།། པདྨའི་ཕྲེང་བས་བསྐོར་བའོ།།འཇིགས་བྱེད་ལ་སོགས་བརྒྱད་པོ་ནི།།འཁོར་ལོ་རྩིབས་བརྒྱད་ལ་གནས་ཤིང།།གཡས་ཕྱོགས་སུ་ནི་རབ་ཏུ་བསྐོར།།ཚོགས་ཀྱི་ཞལ་ནི་དབུས་གནས་པའོ།།རྡོ་རྗེ་རིན་ཆེན་འཁོར་ལོ་བསྡུས།།རྩིབས་བརྒྱད་འོད་དང་བཅས་པའོ།།རྡོ་རྗེ་ནག་པོའི་ཕྲེང་བས་
