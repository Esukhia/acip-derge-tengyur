།།དེ་ནས་དྲག་པོའི་འཁོར་ལོའི་ལས་བྱས་ཏེ།དུར་ཁྲོད་ཀྱི་རས་ལ་དུག་དང་ཁྲག་དང།སྐེ་ཚེ་དང་ལན་ཚཝ་དང་དྲི་ཆེན་ལ་སོགས་པའི་བདུག་པའི་རྫས་ཀྱིས་ལེགས་པར་བྱུགས་ལ་སྣག་ཚ་ཡང་རྫས་དེ་རྣམས་དང། ཤིང་ད་དུ་ར་དང།ཀ་ན་ཀའི་ཁུ་བ་དང།དུར་ཁྲོད་ཀྱི་སོལ་བ་སྦྱར་ཏེ་བྱའོ།།བདག་ཉིད་ཁ་ལྷོར་བལྟས་ཏེ་ལྷའི་རྣལ་འབྱོར་དང་ལྡན་པས་འཁོར་ལོ་བྲི་སྟེ།དབུས་སུ་ལེ་ཚེ་བཅུ་དྲུག་དང།མུ་ཁྱུད་གསུམ་གྱིས་བསྐོར་བ།མུ་ཁྱུད་དེ་དག་རེ་རེ་ལ་ཡང།རེ་མིག་སུམ་ཅུ་རྩ་གཉིས་དང་ལྡན་པར་བྲིའོ།།དེ་ལ་ཡི་གེ་དགོད་པ་ནི་དབུས་སུ་ཡ་ཆེན་པོ་ཅིག་བྲིས་ཏེ།དེའི་ནང་དུ་གང་ལ་བྱ་བའི་མིང་བསྐུལ་ཚིག་ཅན་གྱིས་བསྐོར།དེའི་དབུས་སུ་མིང་གི་ཡི་གེ་དང་པོ་བྲིའོ།།དེ་ནས་རིམ་པ་གཉིས་པ་ལ་ཕྱོགས་བཞིར་མར་མེ་དཀྵེ་བཞི་བྲི།དེ་ནས་རིམ་པ་གསུམ་པ་ལ།རཱ་ཛ་ས་དོ་རུ་ཎ་ཡོ་ནི་རཱ་ཡ་ཙ་ནི།འདི་རྣམས་བྲིའོ།།ཕྱག་རྒྱ་བེ་ཅོན་བཅས་ཏེ་བྱ་རོག་གི་སྒྲོའམ་རུས་ཆེན་བྲི་བར་བྱའོ།།ཡི་གེ་བཅུ་པའི་གསང་སྔགས་དྲན་པར་བྱའོ།།མུ་ཁྱུད་ཀྱི་ཡི་གེ་ནི་དང་པོར་དབྱངས་ཡིག་ལན་གཉིས་དགོད།མུ་ཁྱུད་པར་མ་ལ་ཀ་ཡིག་དང།ང་ཉ་བོར་བ་སུམ་ཅུ་རྩ་
གཉིས་དགོད།ཐ་མ་ལ་ཕཊ་ཤ་སྟག་དགོད་དོ།།དབུས་ཀྱི་རིམ་པ་གཉིས་པ་ལམ་ལ་སོགས་པ་ཡི་གེ་བཞིའི་གཡས་གཡོན་དུ་ཧཱུཾ་རེ་རེ་དང་སྤེལ།དེའི་ཕྱི་རིམ་དུ་ར་ལ་སོགས་པའི་ཡི་གེ་བཅུ་གཉིས་ཀྱི་གནས་སུ་ཡི་གེ་བཅུ་གཉིས་པ་དང་བསྒྲུབ་བྱའི་མིང་སྤེལ་ཏེ་བྲིའོ།།དེ་ལྟ་བུའི་འཁོར་ལོ་གཉིས་བྲིས་ཏེ།དེ་ཡང་ས་སྐོར་ལོག་པར་བྲི།གནམ་སྐོར་རིམ་པ་བཞིན་བྲི།དེ་ཡང་གཤིན་རྗེའི་ལྟོ་བར་ཚུད་པར་བྲིའོ།།དེ་ནས་མཆོད་པ་དབུལ་ཏེ།བདེ་བའི་བྱིན་རླབས་དམིགས་པར་བྱས་ནས།དེ་དག་ཁ་སྦྱར་ཏེ་ཐོད་པའམ་ཁམ་ཕོར་སར་པའི་གའུ་ཁ་སྦྱར་དུ་གཞག་གོ།།གའུ་འོག་མའི་ནང་དུ་རླུང་གི་དཀྱིལ་འཁོར་ལ།ོཾ་ཆེ་གེ་མོ་ཨཱ་བེ་ཤ་ཨ་ཨ་ཞེས་བྲི།རྒྱབ་ཏུ་སྣ་ཚོགས་རྡོ་རྗེ་བྲི།གོང་མའི་ནང་དུ་མེའི་དཀྱིལ་འཁོར་རཾ་གྱིས་མཚན་པ་བྲི།རྒྱབ་ཏུ་རི་རབ་འཁོར་དང་བཅས་པ་རྩེ་བརྒྱད་ཀྱིས་མཚན་པ།དབུས་སུ་སྣ་ཚོགས་རྡོ་རྗེས་མཚན་པ་བྲིའོ།།གའུ་གཉིས་ཀྱི་བར་དུ་སྒོ་ཅུང་ཟད་ཅིག་བྱ་སྟེ་བཞག་ལ།ཕྱིས་གའུ་མདར་རམ་ཞུགས་པ་མཐོང་ནས་ཁ་གཅད།སྐུད་པ་ནག་པོས་དཀྲིས་ཤིང་བཏག་ནས་མན་འཇིའི་སྟེང་དུ་བཞག་སྟེ།དུག་སྣ་ཚོགས་ཀྱི་མེ་ལ་ཚ་བར་གྱུར་པ་ཙམ་དུ་བསྲོས་ཤིང་ལྷའི་རྣལ་འབྱོར་དང་ལྡན་པས་ཁ་ལྷོར་བལྟས་ཏེ་གསང་སྔགས་བཟླས་པར་བྱའོ།།དེ་ལ་དང་པོར་སྔོན་དུ་བརྗོད་པ་བཞིན་དུ།སྔོན་དུ་དཔལ་རྡོ་རྗེ་འཇིགས་བྱེད་ཆེན་པོར་བསྐྱེད་ལ་སྤྱན་དྲང་བ་དང།མཆོད་པ་དང་གཏོར་མ་བསྔོ་བ་སྔ་མ་བཞིན་བྱས་ནས།སྐུད་པ་ལག་པས་བཟུང་ནས་དུང་ཆེན་པོའི་ཕྲེང་བ་ཐོགས་ཏེ་བཟླས་པར་བྱའོ།།དམིགས་པ་ནི་བདག་གི་གསང་སྔགས་དང།འཁོར་ལོའི་སྔགས་ལས་འོད་ཟེར་དུག་གི་མི་ནག་པོ་འཕྲོས།བསྒྲུབ་བྱ་དེ་ན་གནས་པ་བསྲེས་ཏེ།དུར་ཁྲོད་ཀྱི་ཐལ་ཆེན་ལྟར་གྱུར་ཅིང།དེའི་སེམས་ཆུས་མར་མེ་གསད་པ་ལྟར་གྱུར་པར་བསམ་མོ།།དེ་ཡང་ཉི་མ་དང་པོ་ལ།ོཾ་ཡ་མ་ར་ཛ་ས་དོ་མེ་ཡ།ཆེ་གེ་མོ་པྲ་མ་ཡ་ཀུ་རུ་ཧཱུཾ་ཕཊ།ཅེས་པར་ཆད་མེད་པར་ཁྲི་ཕྲག་གཅིག་བཟླས་སོ།།ཉི་མ་གཉིས་པ་ལ།ཡ་མེ་དོ་རུ་ཎ་ཡོ་ད་ཡ་ཆེ་གེ་མོ་རཀྟ་ཙརྤ་ཡ་ཧཱུཾ་ཕཊ།ཅེས་ཁྲི་ཕྲག་གཅིག་གོ།།གསུམ་པ་ལ་ཡ་ང་ཡོ་ནི་ར་ཡཀྵེ་ཡ་ཆེ་གེ་མོ་མུརྩུ་པ་ཡ་ཧཱུཾ་ཕཊ།ཅེས་ཁྲི་ཕྲག། 
