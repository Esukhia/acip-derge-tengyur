༄།།རྒྱ་གར་སྐད་དུ།ཡོ་ག་ཥ་ཌངྒ་ནཱ་མ།བོད་སྐད་དུ།རྣལ་འབྱོར་ཡན་ལག་དྲུག་པ་ཞེས་བྱ་བ།དཔལ་རྡོ་རྗེ་འཛིན་པ་ལ་ཕྱག་འཚལ་ལོ།།སོ་སོར་གཅོད་དང་བསམ་གཏན་དང།།སྲོག་རྩོལ་དེ་བཞིན་འཛིན་པ་དང།།རྗེས་སུ་དྲན་པ་ཏིང་ངེ་འཛིན།།རྣལ་འབྱོར་ཡན་ལག་དྲུག་ཏུ་གསུངས།།མི་གཡོ་བ་ནི་གསུམ་ལྡན་གྱིས།།དྷཱུ་ཏཱི་ར་རླུང་བཅུད་གྱུར་པ།།ཕྱི་ནང་རྟོག་འགགས་རྟགས་བྱུང་བ།།སོ་སོར་གཅོད་པའི་ཡན་ལག་ཡིན།།རྟགས་རྣམས་བརྟན་པར་མཐོང་འགྱུར་ལ།།ཤེས་རབ་རྟོག་དཔྱོད་དགའ་བདེ་དང།།རྩེ་གཅིག་མི་གཡོ་རྟོག་མེད་ནི།།བསམ་གཏན་གྱི་ནི་ཡན་ལག་ཡིན།།རླུང་བཅུད་བུ་མང་ཆུད་གྱུར་པས།།འཁོར་ལོ་བཞི་ཡི་ཐིག་ལེའི་ནང།།རླུང་ཉིད་འགྲོ་འོང་བྱེད་པ་ནི།།སྲོག་རྩོལ་གྱི་ནི་ཡན་ལག་ཡིན།། 
