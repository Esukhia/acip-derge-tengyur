༄།།རྒྱ་གར་སྐད་དུ།ཡ་མཱ་རི་སཱ་དྷ་ན།བོད་སྐད་དུ།གཤིན་རྗེ་གཤེད་ཀྱི་སྒྲུབ་པའི་ཐབས།།འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།དཔལ་ལྡན་མཐར་མཛད་ཐུགས་རྗེའི་རང་བཞིན་ཅན།།འགྲོ་བའི་དོན་དུ་ཕྱི་རོལ་གཏུམ་ཆེན་སྐུ།།མགོན་པོ་གཤིན་རྗེ་གཤེད་ལ་མགོས་བཏུད་དེ།།དེ་ཡི་སྒྲུབ་ཐབས་འདོད་པའི་དོན་དུ་ནི།།སྔགས་པ་དང་པོ་སེམས་ཡོངས་མགུ་བ་དང།།བདེ་བའི་སྟན་གནས་འོག་ཏུ་དམ་བཅའ་བྱས།།སྙིང་གར་ཧཱུཾ་བཀོད་པ་ལས་མཆོད་པའི་ཚོགས།།སྣ་ཚོགས་པ་ཡི་མགོན་ལ་མངོན་པར་མཆོད།།དེ་ཡི་སྤྱན་སྔར་སྡིག་པ་བཤགས་ལ་སོགས།།བྱས་ནས་སྟོང་ཉིད་ཡོངས་སུ་བསྒོམས་ནས་ནི།།དང་པོར་རླུང་གི་དཀྱིལ་འཁོར་ཡཾ་ལས་བྱུང།།དུ་བའི་མདོག་འདྲ་གཞུ་ཡི་དབྱིབས་ཅན་ལ།།རཾ་གྱི་ས་བོན་ལས་བྱུང་མེ་ཡི་ནི།།དཀྱིལ་འཁོར་གྲུ་གསུམ་མདོག་ཀྱང་དམར་བ་ཡིན།།བཾ་ལས་བྱུང་བའི་ཆུ་ཡི་དཀྱིལ་འཁོར་ནི།།བུམ་པ་འདྲ་ཞིང་དཀར་ལ་ཐུར་ལྟས་པ།།ལཾ་ལས་བྱུང་བའི་དབང་ཆེན་དཀྱིལ་འཁོར་ནི།།ཟུར་བཞི་པ་ལ་ཀུན་ནས་རབ་ཏུ་སེར།།ཧཱུཾ་སུཾ་ཧཱུཾ་ལས་བྱུང་བའི་རི་རབ་ནི།།རི་རྒྱལ་རྩེ་མོ་བརྒྱད་པ་གོ་རིམས་བཞིན།།སྔར་བཤད་རླུང་ལ་སོགས་པའི་དཀྱིལ་འཁོར་རྣམས།།གོང་ནས་གོང་མའི་རིམ་པ་བསམས་ནས་ནི།།དེ་འོག་ཧཱུཾ་ལས་བྱུང་བའི་རྡོ་རྗེའི་ས།།ར་བ་དྲ་བ་དམ་པ་དབུས་ཀྱི་ཆར།། ལས་བྱུང་བའི་ཟླ་བའི་དཀྱིལ་འཁོར་གྱིས།།དབུས་ན་བྷཱིཿ ་ལས་བྱུང་བའི་འཇམ་རྡོ་རྗེ།། 
༄།།དཔའ་བོ་ཕྱག་གཡས་རལ་གྲི་མཛེས་པ་དང།།གཞོན་ནུའི་གཡོན་ན་ཐུགས་ཀར་གླེགས་བམ་བསྣམས།།སྐུ་ནི་དམར་སེར་ཟུར་ཕུད་ལྔ་གནག་ཅིང།།རྡོ་རྗེ་སྐྱིལ་ཀྲུང་མཆོག་བཅས་ཤིན་ཏུ་ཞི།།བསམས་ལ་སླར་ཡང་དེ་ཡི་ཐུགས་ཟླ་བར།།ཧི་ལས་བྱུང་བའི་ཉི་མ་འཆར་ཀའི་གཟུགས།།ཀུན་ནས་འོད་ཟེར་ནག་པོ་འཕྲོས་པ་ཡིས།།ཁམས་གསུམ་ཁྱབ་ནས་རྒྱལ་བ་བྱང་ཆུབ་སེམས།།ཁྲོ་བོ་རིག་པ་གནས་ན་ལེགས་བཞུགས་རྣམས།།ཡང་དག་བསྐུལ་ཏེ་བཀུག་ནས་ཉི་གཟུགས་ལ།།བཅུག་ལ་དེར་ནི་གཅིག་ཏུ་གྱུར་པ་ན།།སླར་ཡང་ཉི་མ་ཉིད་དུ་གྱུར་པ་ལས།། འོད་ཟེར་དམར་པོ་རབ་ཏུ་རྒྱ་ཆེ་བ།།ཤིན་ཏུ་འབར་བ་སྤྲོས་ནས་དེ་རུ་ནི།།ཧཱུཾ་ལས་བྱུང་བའི་རྡོ་རྗེ་ཁ་གྱེས་གནག།ལྟེ་བར་ཧཱུཾ་བཅས་སྣ་ཚོགས་འོད་འདྲ་བ།།དེ་ལས་རྒྱལ་དང་བྱང་ཆུབ་སེམས་དཔའ་སྤྲོས།།སླར་ཡང་དེ་ཡིས་འགྲོ་བ་དྲུག་ལ་གནས།།སེམས་ཅན་བཏུལ་ཏེ་བྱང་ཆུབ་མཆོག་བཀོད་ནས།།བཀུག་སྟེ་ཐམས་ཅད་རྡོ་རྗེ་ལ་རབ་གཞུག།དེ་འོག་རྡོ་རྗེ་ནཱི་ལ་ཡོངས་སུ་གྱུར་ནས།།གཤིན་རྗེ་གཤེད་པོ་ཞལ་གཅིག་ཕྱག་གཉིས་བསམ།།ཕྱག་གཡས་རྡོ་རྗེའི་དབྱིག་པ་འཕྱར་བ་དང།།ཕྱག་གཡོན་སྡིགས་མཛུབ་རྡོ་རྗེ་ཞགས་པ་ཅན།།གཤིན་རྗེ་མ་ཧེའི་སྟེང་ན་གན་རྒྱལ་གནས།།གཡས་བརྐྱང་གནས་པ་ཡིས་ནི་གནོན་པར་མཛད།།མི་ཐུང་ཞལ་ནི་རྣམ་འགྱུར་མཆེ་བ་གཙིགས།།གསུས་ཁྱིམ་ཆེ་ལ་ལྗགས་ནི་རྣམ་པར་རྐྱོང།།དབུ་སྐྲ་སྨིན་མ་སྨ་ར་དམར་སེར་ནི།།གྱེན་དུ་བརྫེས་ཤིང་སྤྱན་གཉིས་རྣམ་པར་དམར།།གནག་ཅིང་ཁྲོ་བཅས་གཉེར་མ་དཔྲལ་བར་བསྡུས།།ཕུས་འདེབས་ཀླུ་བརྒྱད་ཀྱིས་ནི་ཡན་ལག་བརྒྱན།།སྟག་ལྤགས་བསྣམས་ཞིང་ཐོད་པའི་རྩེ་བྲན་ཅན།།མགོ་བོའི་ཕྲེང་བའི་དོང་ཤལ་འཕྱང་མཛད་ཅིང།།དུས་མཐའི་མེ་ལྟར་འཇིགས་འོད་རྣམ་པར་འབར།།འཇིགས་པར་བྱེད་པའང་འཇིགས་པ་སྐྱེད་པར་མཛད།།གཏུམ་ཞིང་གཤིན་རྗེ་གཤེད་ཚོགས་སངས་རྒྱས་འཕྲོ།།འཇིག་རྟེན་ལྷ་མཆོག་ཚོགས་ཀྱིས་ཕྱག་བྱས་ཤིང།།ཧ་ཧ་ར་བཞད་པས་ལྷ་དང་ལྷ་མིན་ཚོགས།།ཀུན་ནས་ཡོངས་སུ་སྐྲག་པར་མཛད་པའོ།།ས་གསུམ་དག་ན་ཡོད་པའི་བདུད་ཀྱི་ཚོགས།།མ་ལུས་
