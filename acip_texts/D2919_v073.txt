༄།།རྒྱ་གར་སྐད་དུ།བཛྲ་བི་དཱ་ར་ཎ་ཀརྨ་ཙ་ཏུཿ སཱ་དྷ་ན་བི་དྷིཿ །བོད་སྐད་དུ།རྡོ་རྗེ་རྣམ་པར་འཇོམས་པའི་ལས་བཞི་སྒྲུབ་པའི་ཆོ་ག།རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།།གཉིས་མེད་ཡེ་ཤེས་རྡོ་རྗེ་ཅན།།མ་རུངས་འདུལ་ལ་ཕྱག་འཚལ་ནས།།འབྱུང་བ་བཞི་ལ་བརྟེན་པའི་ལས།།ཚར་གཅད་རྗེས་སུ་གཟུང་བ་བཤད།།ས་ཕྱོགས་གང་དུ་གནོད་པའི་ལས།།སྒྲུབ་པར་འོས་པ་དེར་གནས་ཏེ།།ཚཝ་སྒོ་ཅན་ནས་ས་བླངས་ལ།།ཐབ་ཁུང་མེ་དབྱིབས་ནག་པོས་བྱུག།གནག་དང་འཁྱོལ་དང་དྲི་ང་དང།།སྲིན་གྱིས་རྣམ་པར་ཟོས་པ་དང།།རེག་ནས་ཟུག་རྔུ་བསྐྱེད་པའི་ཤིང།།ཁུང་དང་རྗེས་མཐུན་དབྱིབས་སུ་བརྩིག།གུ་གུལ་ནག་པོ་ནཱ་རིའི་ཤ།།ཁཝ་ཡི་གཤོག་པ་བོང་བུའི་སྤངས།།མཆེ་བ་ཅན་གྱི་རྟུག་པ་དང།།ཡུངས་ཀར་གདོན་རྣམས་ཚར་གཅོད་བྱེད།།ཏིལ་དང་མེ་ཏོག་ནག་པོ་དང།།མ་ཤ་ལ་སོགས་འབྲུ་ནག་བཅས།། དུག་ཁྲག་ཚ་བའི་མར་ཁུ་རྣམས།།སྐྱེས་པའི་ཡན་ལག་ལས་བྱུང་བའི།།སྣོད་དམ་ཡང་ན་ལྕགས་ཀྱི་སྣོད།།ནིམ་པའི་ཤིང་ལོའི་སྣོད་བཞག་ནས།།རྡོ་གཉིས་གཙུབས་ལས་བྱུང་བའམ།།རྔོན་པའི་ཁྱིམ་བླངས་མེ་སྦར་ཏེ།།དེའི་དབུས་རཾ་ལས་དྲག་པོའི་མེ།།ཁྲོ་གཟུགས་འཇིགས་པར་བྱེད་པ་པོ།།མདོག་ནག་རྣམ་པར་གཙིགས་པའི་ཞལ།།བགྲང་ཕྲེང་མི་འཇིགས་སྦྱིན་པ་དང།།དབྱུ་གུ་རྩེ་གསུམ་སྤྱི་བླུགས་འཛིན།།ཕྱག་བཞི་འཇིགས་ཆེན་འཇིགས་མཛད་པ།།ར་ཡི་གདན་ལ་གནས་པ་བསྐྱེད།།ཡེ་ཤེས་མེ་ནི་སྤྱན་དྲངས་ཏེ།།དེ་དང་གཉིས་སུ་མེད་བྱས་ལ།།མཆོད་དང་བསྟོད་པས་མཉེས་པར་བྱས།། ཨོཾ་ཨགྣེ་དེ་ཝ།ཀཱ་ལ་རུ་ཏྲ།མ་ཧཱ་རུ་ཏྲ།སརྦྦ་ཀརྨ་མ་ཧེ་ཤཝ་ར་སརྦ་དུཥྚཱ་ན་མཱ་ར་ཡ་ཧཱུཾ་ཕཊ།སྔགས་བཅས་རྫས་རྣམས་ཚ་བ་ཡི།།མར་ལ་སྤགས་ཏེ་མེ་ལ་དབུལ།།སླར་ཡང་མཆོད་དང་བསྟོད་པ་ཡིས།།མཉེས་པར་བྱས་ལ་མི་དབུས་སུ།།རང་ལྷ་བསྐྱེད་དང་ཡེ་ཤེས་གཞུག།དེར་ཡང་མཆོད་དང་བསྟོད་བྱས་ཏེ།། 
ཚ་བའི་མར་གྱིས་སྤགས་པའི་རྫས།།སྔགས་བཅས་བསྲེགས་པས་ལྷ་མཉེས་བྱས།།འདིར་ཡང་དེ་བཞིན་མཆོད་པ་དང།།བསྟོད་པས་མཉེས་བྱས་སྒྲུབ་གསོལ་དང།།ཡི་གེ་བརྒྱ་བའི་གསང་སྔགས་ཀྱིས།།ཡོངས་སུ་དག་པས་མཉེས་པར་བྱ།།རྡོ་རྗེའི་སྔགས་ཀྱིས་ལྷ་གཤེགས་ཏེ།།སླར་ཡང་མི་དམིགས་མཆོད་པ་དང།།བསྲེག་དང་མཆོད་དང་ལས་སྒྲུབ་པར།།གསོལ་བཏབ་ནས་ནི་གཤེགས་གསོལ་བྱ།།འདིས་ནི་སྒྲུབ་ལ་བར་གཅོད་པའི།།བགེགས་མེད་དངོས་གྲུབ་སྦྱིན་པར་བྱེད།།དཔལ་རྡོ་རྗེ་རྣམ་པར་འཇོམས་པའི་ལས་སུ་བྱ་བ་མེ་དང་འབྲེལ་བའོ།།།།ཐལ་བ་མཚན་ངན་སྣོད་གཞག་པ།། དེར་ནི་བགེགས་ཀྱི་གཟུགས་བྲིས་ལ།།དཀྱིལ་འཁོར་དུར་ཁྲོད་སོ་ཕག་གིས།།མེ་གཟུགས་བྲིས་བའི་སྟེང་དུ་གཞག།རང་ལྷར་བསྒོམས་པའི་སྙིང་ག་ཡི།།ཡེ་ཤེས་ཡི་གེའི་འོད་ཟེར་གྱིས།།བགེགས་ཀུན་མདུན་གྱི་སྔགས་ལ་བསྟིམ།།སྔགས་འོད་མེ་བཞིན་ཚ་བ་ཡིས།།བསྲེག་པར་བསམ་ཞིང་བཟླས་པའི་མཐར།།ཡུངས་ཀར་ཡུངས་ནག་སྐེ་ཚེ་དུག།གསང་སྔགས་བཟླས་དང་བཅས་པས་བྲབ།།སྐྱེས་པའི་རྐང་དམ་སེང་ལྡེང་གི།།ཕུར་བུ་སྔགས་བཅས་སྙིང་གར་བསྣུན།།དེ་མཐར་གཟུགས་བཅས་ཐལ་བ་ལ།།རྣམ་པར་འཐོར་བའི་སྦྱོར་བ་ཡིས།།ཚར་གཅོད་བགེགས་མེད་གྲུབ་སྦྱིན་བྱེད།།དཔལ་རྡོ་རྗེ་རྣམ་པར་འཇོམས་པའི་ལས་སུ་བྱ་བ་རླུང་དང་འབྲེལ་བས་འཐོར་བའོ།།བསྲེགས་པའི་ཐལ་བ་ཚཝ་སྒོ་ཅན།།ཤིང་གཅིག་རྩ་བ་འཇུག་ངོགས་ས།།ནིམ་པའི་ཁུ་བས་སྦྲུས་པ་ལས།།བགེགས་གཟུགས་སྙིང་གར་སྔགས་བྲིས་གཞུག།རང་ལྷ་ཡེ་ཤེས་ཡི་གེ་ཡི།།འོད་ཀྱིས་བགེགས་བཀུག་གཟུགས་ལ་བསྟིམ།།སྔགས་འོད་ཞགས་པས་འཆིང་བ་ཡི།།བསམ་གཏན་ལྡན་པས་རིག་སྔགས་བཟླས།།འཛེག་དང་འཕར་དང་སྙིང་རྗེ་བའི།།ང་རོ་འདོན་པའི་རྟགས་ཐོབ་ནས།།མཆོད་རྟེན་མཚན་མ་གཅིག་པ་ལ།།དུར་ཁྲོད་མ་མོའི་ཁྱིམ་དུ་སྦ།།སྦྱོར་འདིས་སྒྲུབ་ལ་བར་གཅོད་པ།།བཅིངས་ནས་བགེགས་མེད་དངོས་གྲུབ་སྟེར།།དཔལ་རྡོ་རྗེ་རྣམ་པར་འཇོམས་པའི་ལས་སུ་བྱ་བ་ས་དང་འབྲེལ་པ་མནན་པའོ།།།།དབེན་པར་ཚཝ་སྒོ་ཅན་ས་ལ།།དུག་དང་ཁྲག་སྦྱར་ཆུས་སྤགས་པས།།དཀྱིལ་འཁོར་གྲུ་གསུམ་དུག་དང་ཁྲག།རོ་བསྲེགས་སོལ་བས་ནག་པོར་བྱུག། 
